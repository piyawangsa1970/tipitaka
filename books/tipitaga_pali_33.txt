
สุตฺตนฺตปิฏเก ขุทฺทกนิกายสฺส
อปทานํ

นโม ตสฺส ภควโต อรหโต สมฺมาสมฺพุทฺธสฺส
ทฺวาจตฺตาฬีสโม ภทฺทาลิวคฺโค
ปฐมํ ภทฺทาลิตฺเถราปทานํ
สุเมโธ นาม สมฺพุทฺโธ อคฺโค การุณิโก มุนิ
วิเวกกาโม โลกคฺโค หิมวนฺตํ อุปาคมิ
อชฺโฌคเหตฺวา หิมวนฺตํ สุเมโธ โลกนายโก
ปลฺลงฺกํ อาภุชิตฺวาน นิสีทิ ปุริสาสโภ
สมาธึ โส สมาปนฺโน สุเมโธ โลกนายโก
สตฺตรตฺตินฺทิวํ พุทฺโธ นิสีทิ ปุริสุตฺตโม
ขาริกาชํ คเหตฺวาน วนมชฺโฌคหึ อหํ
ตตฺถทฺทสาสึ สมฺพุทฺธํ โอฆติณฺณมนาสวํ
สมฺมชฺชนึ คเหตฺวาน สมฺมชฺชิตฺวาน อสฺสมํ
จตุทณฺเฑ ฐเปตฺวาน อกาสึ มณฺฑปํ ตทา
สาลปุปฺผํ คเหตฺวาน มณฺฑปํ ฉาทยึ อหํ
ปสนฺนจิตฺโต สุมโน อวนฺทึ โลกนายกํ




ยํ วทนฺติ สุเมโธติ ภูริปญฺญํ สุเมธสํ
ภิกฺขุสงฺเฆ นิสีทิตฺวา อิมา คาถา อภาสถ
พุทฺธสฺส คิรมญฺญาย สพฺเพ เทวา สมาคมม
อสํสยํ พุทฺธเสฏฺโฐ ธมฺมํ เทเสติ จกฺขุมา
สุเมโธ นาม สมฺพุทฺโธ อาหุตีนํ ปฏิคฺคโห
เทวสงฺเฆ นิสีทิตฺวา อิมา คาถา อภาสถ
โย เม สตฺตาหํ มณฺฑปํ ธารยิ สาลฉาทนํ
ตมหํ กิตฺตยิสฺสามิ สุณาถ มม ภาสโต
เทวภูโต มนุสฺโส วา เหมวณฺโณ ภวิสฺสติ
ปหูตโภโค หุตฺวาน กามโภคี ภวิสฺสติ
สฏฺฐี นาคสหสฺสานิ สพฺพาลงฺการภูสิตา
สุวณฺณกจฺฉา มาตงฺคา เหมกปฺปนิวาสสา
อารุฬฺหา คามณีเยภิ โตมรงฺกุสปาณิภิ
สายํ ปาโต อุปฏฺฐานํ อาคจฺฉิสฺสนฺติมํ นรํ
เตหิ นาเคหิ ปริวุโต รมิสฺสติ อยํ นโร
สฏฺฐี อสฺสสหสฺสานิ สพฺพาลงฺการภูสิตา
อาชานียา จ ชาติยา สินฺธวา สีฆพาหนา
อารุฬฺหา คามณีเยภิ อินฺทิยาจาปธาริภิ
ปริวาเรสฺสนฺติมํ นิจฺจํ พุทฺธปูชายิทํ ผลํ
สฏฺฐี รถสหสฺสานิ สพฺพาลงฺการภูสิตา




ทีปา อโถปิ เวยฺยคฺฆา สนฺนทฺธา อุสฺสิตทฺธชา
อารุฬฺหา คามณีเยภิ จาปหตฺเถหิ จมฺมิภิ
ปริวาเรสฺสนฺติมํ นิจฺจํ พุทฺธปูชายิทํ ผลํ
สฏฺฐี คามสหสฺสานิ ปริปุณฺณานิ สพฺพโส
ปหูตธนธญฺญานิ สุสมิทฺธานิ สพฺพโส
สทา ปาตุภวิสฺสนฺติ พุทฺธปูชายิทํ ผลํ
หตฺถี อสฺสา รถา ปตฺตี เสนา จ จตุรงฺคินี
ปริวาเรสฺสนฺติมํ นิจฺจํ พุทฺธปูชายิทํ ผลํ
อฏฺฐารเส กปฺปสเต เทวโลเก รมิสฺสติ
สหสฺสกฺขตฺตุํ ราชา จ จกฺกวตฺติ ภวิสฺสติ
สตานํ ตีณิกฺขตฺตุํ จ เทวรชฺชํ กริสฺสติ
ปเทสรชฺชํ วิปุลํ คณนาโต อสงฺขยํ
ตึสกปฺปสหสฺสมฺหิ โอกฺกากกุลสมฺภโว
โคตโม นาม นาเมน สตฺถา โลเก ภวิสฺสติ
ตสฺส ธมฺเมสุ ทายาโท โอรโส ธมฺมนิมฺมิโต
สพฺพาสเว ปริญฺญาย วิหรามิ อนาสโว
ตึสกปฺปสหสฺสมฺหิ อทฺทสํ โลกนายกํ
เอตฺถนฺตรํ อุปาทาย คเวสึ อมตํปทํ
ลาภา มยฺหํ สุลทฺธํ เม ยมหํ ญามิ สาสนํ
ติสฺโส วิชฺชา อนุปฺปตฺตา กตํ พุทฺธสฺส สาสนํ




นโม เต ปุริสาชญฺญ นโม เต ปุริสุตฺตม
ญาณํ ปฏิกิตฺเตตฺวาน ปตฺโตมฺหิ อมตํปทํ
ยํ ยํ โยนูปปชฺชามิ เทวตฺตํ อถ มานุสํ
สพฺพตฺถ สุขิโต โหมิ ผลมฺเม ญาณกิตฺตเน
อิทํ ปจฺฉิมกํ มยฺหํ จริโม วตฺตตี ภโว
นาโคว พนฺธนํ เฉตฺวา วิหรามิ อนาสโว
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ภทฺทาลิ เถโร อิมา คาถาโย อภาสิตฺถาติ
ภทฺทาลิตฺเถรสฺส อปทานํ สมตฺตํ
ทุติยํ เอกฉตฺติยตฺเถราปทานํ
จนฺทภาคานทีตีเร อสฺสโม สุกโต มม
สุสุทฺธปุฬินากิณฺโณ ปณฺณสาลา สุมาปิตา
อุตฺตานกูลา นทิกา สุปติตฺถา มโนรมา
มจฺฉกจฺฉปสมฺปนฺนา สสสุมารนิเสวิตา



อจฺฉา มยุรทีปี จ กรวิกา จ สาลิกา
กุชฺชนฺติ สพฺพทา เอเต โสภยนฺตา มมสฺสมํ
โกกิลา มญฺชุภาณี จ หํสา จ มธุรสฺสรา
อภิกุชฺชนฺติ เต ตตฺถ โสภยนฺตา มมสฺสมํ
สีหา พฺยคฺฆา วราหา จ พกา โกกตรจฺฉโย
คิริทุคฺคมฺหิ นาเทนฺติ โสภยนฺตา มมสฺสมํ
เอณิมิคา จ สรภา เภรณฺฑา สูกรา พหู
คิริทุคฺคมฺหิ นาเทนฺติ โสภยนฺตา มมสฺสมํ
อุทฺทาลกา จ จมฺปกา ปาฏลี สินฺทุวาริกา
อธิมุตฺตา อโสกา จ โสภยนฺตา มมสฺสมํ
องฺโกลา ยูถิกา เจว สตฺตปณฺณา พิมฺพิชาลิกา
กณิกา กณิการา จ ปุปฺผนฺติ มม อสฺสเม
นาคา สาลา จ สลฬา ปุณฺฑรีเกตฺถ ปุปฺผิตา
ทิพฺพา คนฺธา สมฺปวนฺตา โสภนฺติ มม อสฺสเม
อสฏฺฐา อสนา เจตฺถ มหานามา จ ปุปฺผิตา
สาลา จ กงฺคุปุปฺผา จ โสภนฺติ มม อสฺสเม
อมฺพา ชมฺพู จ ติลกา นิปา จ สาลกลฺยาณี
ทิพฺพา คนฺธา สมฺปวนฺตา โสภยนฺติ มมสฺสมํ
อโสกา จ กปิฏฺฐา จ ภคินิมาลา จ ปุปฺผิตา
ทิพฺพา คนฺธา สมฺปวนฺตา โสภยนฺติ มมสฺสมํ





กทมฺพา กทลี เจว อิสิมุคฺคา จ โรปิตา
ธุวํ ผลานิ ธาเรนฺติ โสภยนฺติ มมสฺสมํ
หรีตกา อามลกา อมฺพา ชมฺพู วิเภทกา
โกลา ภลฺลาตกา เพลฺลา ผลิโน มม อสฺสเม
อวิทูเร โปกฺขรณี สุปติตฺถา มโนรมา
มนฺทาลเกหิ สญฺฉนฺนา ปทุมุปฺปลเกหิ จ
คพฺภํ คณฺหนฺติ ปทุมา อญฺเญ ปุปฺผนฺติ เกสริ
โอปตฺตกณฺณิกา เจว ปุปฺผนฺติ มม อสฺสเม
ปาฐีนา ปาวุสา มจฺฉา วลชา มุญฺชโรหิตา
อจฺโฉทกมฺหิ วิจรํ โสภยนฺติ มมสฺสมํ
นยิตา อมฺพคนฺธิ จ อนุกุเล จ เกตกา
ทิพฺพา คนฺธา สมฺปวนฺตา โสภยนฺติ มมสฺสมํ
มธุภึเสหิ สวนฺติ ขีรสปฺปิมุฬาลิภิ
ทิพฺพา คนฺธา สมฺปวนฺตา โสภยนฺติ มมสฺสมํ
ปุฬินา โสภนา ตตฺถ อากิณฺณา ชลเสวิตา
โอปุปฺผา ปุปฺผิตา เสตา โสภยนฺติ มมสฺสมํ
ชฏาภารภริตา จ อชินุตฺตรวาสิโน
วากจีรธรา สพฺเพ โสภยนฺติ มมสฺสมํ
ยุคมตฺตมเปกฺขนฺตา นิปกา สนฺตวุตฺติโน
กามเคเธ อนเปกฺขา วสนฺติ มม อสฺสเม





ปรูฬฺหกจฺฉนขโลมา ปงฺกทนฺตา รชสฺสิรา
รโชชลฺลธรา สพฺเพ วสนฺติ มม อสฺสเม
อภิญฺญาปารมิปฺปตฺตา อนฺตลิกฺเข จราว เต
อุคฺคจฺฉนฺตา นภํ เอเต โสภยนฺติ มมสฺสมํ
เตหิ สิสฺเสหิ ปริวุโต วสามิ ปวเน ตทา
รตฺตินฺทิวํ น ชานามิ ฌานรติสมปฺปิโต
ภควา ตมฺหิ สมเย อตฺถทสฺสี มหามุนิ
ตมนฺธการํ นาเสนฺโต อุปฺปชฺชิ โลกนายโก
อถ อญฺญตโร สิสฺโส อาคญฺฉิ มม สนฺติเก
มนฺเต อชฺเฌตุกาโม โส ฉฬงฺคํ นาม ลกฺขณํ
พุทฺโธ โลเก สมุปฺปนฺโน อตฺถทสฺสี มหามุนิ
จตุสจฺจํ ปกาเสนฺโต เทเสสิ อมตํปทํ
ตุฏฺฐหฏฺโฐ ปมุทิโต ธมฺมนฺตรคณาสโย
อสฺสมา อภินิกฺขมฺม อิทํ วจนมพฺรวึ
พุทฺโธ โลเก สมุปฺปนฺโน ทฺวตฺตึสวรลกฺขโณ
เอถ สพฺเพ คมิสฺสาม สมฺมาสมฺพุทฺธสนฺติเก
โอวาทปฏิการา เต สทฺธมฺเม ปารมึ คตา
สาธูติ สมฺปฏิจฺฉึสุ อุตฺตมตฺถํ คเวสกา
ชฏาภารภริตา เต อชินุตฺตรวาสิโน
อุตฺตมตฺถํ คเวสนฺตา นิกฺขมึสุ วนา ตทา




ภควา ตมฺหิ สมเย อตฺถทสฺสี มหายโส
จตุสจฺจํ ปกาเสนฺโต เทเสสิ อมตํปทํ
เสตจฺฉตฺตํ คเหตฺวาน พุทฺธเสฏฺฐสฺส ธารยึ
เอกาหํ ธารยิตฺวาน พุทฺธเสฏฺฐํ อวนฺทิหํ
อตฺถทสฺสี ตุ ภควา โลกเชฏฺโฐ นราสโภ
ภิกฺขุสงฺเฆ นิสีทิตฺวา อิมา คาถา อภาสถ
โย เม ฉตฺตมธาเรสิ ปสนฺโน เสหิ ปาณิภิ
ตมหํ กิตฺตยิสฺสามิ สุณาถ มม ภาสโต
อิมสฺส ชายมานสฺส เทวตฺเต อถ มานุเส
ธาริสฺสนฺติ สทา ฉตฺตํ ฉตฺตทานสฺสิทํ ผลํ
สตฺตสตฺตติกปฺปานิ เทวโลเก รมิสฺสติ
สหสฺสกฺขตฺตุํ ราชา จ จกฺกวตฺติ ภวิสฺสติ
สตฺตสตฺตติกฺขตฺตุญฺจ เทวรชฺชํ กริสฺสติ
ปเทสรชฺชํ วิปุลํ คณนาโต อสงฺขยํ
อฏฺฐารเส กปฺปสเต โคตโม สกฺยปุงฺคโว
ตมนฺธการํ นาเสนฺโต อุปชฺชิสฺสติ จกฺขุมา
ตสฺส ธมฺเมสุ ทายาโท โอรโส ธมฺมนิมฺมิโต
สพฺพาสเว ปริญฺญาย นิพฺพายิสฺสตินาสโว
ยโต อหํ กมฺมมกํ ฉตฺตํ พุทฺธสฺส ธารยึ
เอตฺถนฺตเร น ชานามิ เสตจฺฉตฺตํ อธาริตํ



อิทํ ปจฺฉิมกํ มยฺหํ จริโม วตฺตเต ภโว
ฉตฺตธารณมชฺชาสิ มตฺถเก นิจฺจกาลิกํ
อโห เม สุกตํ กมฺมํ อตฺถทสฺสิสฺส ตาทิโน
สพฺพาสวปริกฺขีโณ นตฺถิ ทานิ ปุนพฺภโว
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา เอกฉตฺติโย เถโร อิมา คาถาโย อภาสิตฺถาติ
เอกฉตฺติยตฺเถรสฺส อปทานํ สมตฺตํ
ตติยํ ติณสูลกฉาทนิยตฺเถราปทานํ
ชาติชรญฺจ มรณํ ปจฺจเวกฺขึ อหํ ตทา
เอกโก อภินิกฺขมฺม ปพฺพชึ อนคาริยํ
จรมาโน อนุปุพฺเพน คงฺคาตีรํ อุปาคมึ
ตตฺถทฺทสาสึ ปฐวึ คงฺคาตีเร สปุณฺณกํ
อสฺสมํ ตตฺถ มาเปตฺวา วสามิ มม อสฺสเม
สุกฺกโต จงฺกโม มยฺหํ นานาทิชคณายุโต




มมํ อุเปนฺติ จ สตฺตา กุชฺชนฺติ จ มโนหรํ
รมฺมมาโน สห เตหิ วสามิ อสฺสเม อหํ
มม อสฺสมสามนฺตา มิคราชา จตุกฺกโม
อาสยา อภินิกฺขมฺม คชฺชิ โส อสนี วิย
นทิเต มิคราเช จ หาโส เม อุปปชฺชถ
มิคราชํ คเวสนฺโต อทฺทสํ โลกนายกํ
ทิสฺวานาหํ เทวเทวํ ติสฺสํ โลกคฺคนายกํ
หฏฺโฐ หฏฺเฐน จิตฺเตน ปูชยึ นาคเกสรํ
อุคฺคจฺฉนฺตํว สุริยํ สาลราชํว ปุปฺผิตํ
โอสธีว วิโรจนฺตํ สนฺถวึ โลกนายกํ
ตว ญาเณน สพฺพญฺญุ โชเตสิ มํ สเทวกํ
ตุวํ อาราธยิตฺวาน ชาติยา ปริมุจฺจเร
อทสฺสเนน สพฺพญฺญู พุทฺธานํ สพฺพทสฺสินํ
ปตนฺติวีจินิรยํ ราคโทเสหิ โอตฺถฏา
ตว ทสฺสนมาคมฺม สพฺพญฺญุโลกนายกํ
ปมุจฺจนฺติ ภวา สพฺเพ ผุสนฺติ อมตํปทํ
ยทา พุทฺธา จกฺขุมนฺโต อุปฺปชฺชนฺติ ปภงฺกรา
กิเลเส ฌาปยิตฺวาน อาโลกํ ทสฺสยนฺติ เต
กิตฺตยิตฺวาน สมฺพุทฺธํ ติสฺสํ โลกคฺคนายกํ
หฏฺโฐ หฏฺเฐน จิตฺเตน ติณสูลํ อปูชยึ



มม สงฺกปฺปมญฺญาย ติสฺโส โลกคฺคนายโก
สกาสเน นิสีทิตฺวา อิมา คาถา อภาสถ
โย มํ ปุปฺเผหิ ฉาเทสิ ปสนฺโน เสหิ ปาณิภิ
ตมหํ กิตฺตยิสฺสามิ สุณาถ มม ภาสโต
ปญฺจวีสติกฺขตฺตุญฺจ เทวรชฺชํ กริสฺสติ
ปญฺจสตฺตติกฺขตฺตุญฺจ จกฺกวตฺติ ภวิสฺสติ
ปเทสรชฺชํ วิปุลํ คณนาโต อสงฺขยํ
ตสฺส กมฺมสฺส นิสฺสนฺโท ปุปฺผานํ ปูชนาย โส
สายํ ปาโต จ ยํ โปโส ปุปฺเผหิ มํ อฉาทยิ
ปุญฺญกมฺเมน สํยุตฺโต ปุรโต ปาตุภวิสฺสติ
ยํ ยํ อิจฺฉติ กาเมหิ ตํ ตํ ปาตุภวิสฺสติ
สงฺกปฺปํ ปริปูเรตฺวา นิพฺพายิสฺสตินาสโว
กิเลเส ฌาปยิตฺวาน สมฺปชาโน ปฏิสฺสโต
เอกาสเน นิสีทิตฺวา อรหตฺตํ อปาปุณิ
จงฺกมนฺโต นิปชฺชนฺโต นิสินฺโน อถวา ฐิโต
พุทฺธเสฏฺฐํ สริตฺวาน วิหรามิ อหํ ตทา
จีวเร ปิณฺฑปาเต จ ปจฺจเย สยนาสเน
ตตฺถ เม อูนตา นตฺถิ พุทฺธปูชายิทํ ผลํ
โส ทานิ ปตฺโต อมตํ สนฺตํ ปทมนุตฺตรํ
สพฺพาสเว ปริญฺญาย วิหรามิ อนาสโว





เทฺวนวุเต อิโต กปฺเป ยํ พุทฺธมภิปูชยึ
ทุคฺคตึ นาภิชานามิ พุทฺธปูชายิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ติณสูลกฉาทนิโย เถโร อิมา คาถาโย อภาสิตฺถาติ
ติณสูลกฉาทนิยตฺเถรสฺส อปทานํ สมตฺตํ
จตุตฺถํ มธุมํสทายกตฺเถราปทานํ
นคเร พนฺธุมติยา สูกริโก อโหสหํ
อุกฺโกฏกํ รนฺธยิตฺวา มธุมํสมฺหิ โอกิรึ
สนฺนิปาตํ อหํ คนฺตฺวา เอกปตฺตํ อหํ คหึ
ปูรยิตฺวาน ตํ ปตฺตํ ภิกฺขุสงฺฆสฺสทาสหํ
โย วุฑฺฒเถรตโร ภิกฺขุ นิยฺยาเทมิ อหํ ตทา
อิมินา ปตฺตปูเรน ลภิสฺสํ วิปุลํ สุขํ
ทุเว สมฺปตฺติโย ภุตฺวา สุกฺกมูเลน โจทิโต
ปจฺฉิเม วตฺตมานมฺหิ กิเลเส ฌาปยิสฺสติ




ตตฺถ จิตฺตํ ปสาเทตฺวา ตาวตึสํ อคญฺฉิหํ
ตตฺถ ภุตฺวา ปิวิตฺวา จ ลภามิ วิปุลํ สุขํ
มณฺฑเป รุกฺขมูเล วา ปุพฺพกมฺมํ อนุสฺสรึ
อนฺนปานาภิวสฺโส เม อติวสฺสติ ตาวเท
อิทํ ปจฺฉิมกํ มยฺหํ จริโม วตฺตเต ภโว
อิธาปิ อนฺนปานํ เม วสฺสเต สพฺพกาลิกํ
เตเนว มธุทาเนน สนฺธาวิตฺวา ภเว อหํ
สพฺพาสเว ปริญฺญาย วิหรามิ อนาสโว
เอกนวุเต อิโต กปฺเป ยํ ทานมททึ ตทา
ทุคฺคตึ นาภิชานามิ มธุทานสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเกย
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา มธุมํสทายโก เถโร อิมา คาถาโย อภาสิตฺถาติ
มธุมํสทายกตฺเถรสฺส อปทานํ สมตฺตํ



ปญฺจมํ นาคปลฺลวกตฺเถราปทานํ
นคเร พนฺธุมติยา ราชุยฺยาเน วสามหํ
มม อสฺสมสามนฺตา นิสีทิ โลกนายโก
นาคปลฺลวมาทาย พุทฺธสฺส อภิโรปยึ
ปสนฺนจิตฺโต สุมโน สุคตํ อภิวาทยึ
เอกนวุเต อิโต กปฺเป ยํ ปลฺลวมภิปูชยึ
ทุคฺคตึ นาภิชานามิ พุทฺธปูชายิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา นาคปลฺลวโก เถโร อิมา คาถาโย อภาสิตฺถาติ
นาคปลฺลวกตฺเถรสฺส อปทานํ สมตฺตํ
ฉฏฺฐํ เอกทีปิยตฺเถราปทานํ
ปรินิพฺพุตมฺหิ สุคเต สิทฺธตฺเถ โลกนายเก
สเทวมานุสา สพฺเพ ปูเชนฺติ ทิปทุตฺตมํ


อาโรปิเต จ จิตเก สิทฺธตฺเถ โลกนายเก
ยถาสเกน ถาเมน จิตํ ปูเชนฺติ สตฺถุโน
อวิทูเร จิตกสฺส ทีปํ อุชฺชาลยึ อหํ
ยาว อุเทติ สุริโย ทีปํ เม ตาว ปชฺชลิ
เตน กมฺเมน สุกเตน เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
ตตฺถ เม สุกตํ พฺยมฺหํ เอกทีปนฺติ ญายติ
ทีปสตสหสฺสานิ พฺยเมฺห ปชฺชลเร มม
อุทยนฺโตว สุริโย เทโห เม ชลเต สทา
สปฺปภาหิ สรีรสฺส อาโลโก โหติ เม สทา
ติโรกุฑฺฑํ ติโรเสลํ สมติคฺคยฺห ปพฺพตํ
สมนฺตา โยชนสตํ ปสฺสามิ จกฺขุนา อหํ
สตฺตสตฺตติกฺขตฺตุํ จ เทวโลเก รมึ อหํ
เอกตึสติกฺขตฺตุํ จ เทวรชฺชํ อการยึ
อฏฺฐวีสติกฺขตฺตุํ จ จกฺกวตฺติ อโหสหํ
ปเทสรชฺชํ วิปุลํ คณนาโต อสงฺขยํ
เทวโลกา จวิตฺวาน นิพฺพตฺติ มาตุกุจฺฉิยํ
มาตุกุจฺฉิคตสฺสาปิ อกฺขิ เม น วินสฺสติ
ชาติยา จตุวสฺโสหํ ปพฺพชึ อนคาริยํ
อฑฺฒมาเส อสมฺปตฺเต อรหตฺตํ อปาปุณึ



ทิพฺพจกฺขุํ วิโสเธสึ ภวา สพฺเพ สมูหตา
สพฺเพ กิเลสา สญฺฉินฺนา เอกทีปสฺสิทํ ผลํ
ติโรกุฑฺฑํ ติโรเสลํ ปพฺพตญฺจาปิ เกวลํ
สมติกฺกมฺม ปสฺสามิ เอกทีปสฺสิทํ ผลํ
วิสมา เม สมา โหนฺติ อนฺธกาโร น วิชฺชติ
นาหํ ปสฺสามิ ติมิรํ เอกทีปสฺสิทํ ผลํ
จตุนวุเต อิโต กปฺเป ยํ ทีปมททึ ตทา
ทุคฺคตึ นาภิชานามิ เอกทีปสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา เอกทีปิโย เถโร อิมา คาถาโย อภาสิตฺถาติ
เอกทีปิยตฺเถรสฺส อปทานํ สมตฺตํ
สตฺตมํ อุจฺฉงฺคปุปฺผิยตฺเถราปทานํ
นคเร พนฺธุมติยา อโหสึ มาลิโก ตทา
อุจฺฉงฺคํ ปูรยิตฺวาน อคมํ อนฺตราปณํ


ภควา ตมฺหิ สมเย ภิกฺขุสงฺฆปุรกฺขโต
มหตา อานุภาเวน นิยฺยาติ โลกนายโก
ทิสฺวาน โลกปชฺโชตํ วิปสฺสึ โลกตารณํ
ปุปฺผํ ปคฺคยฺห อุจฺฉงฺคา พุทฺธเสฏฺฐํ อปูชยึ
เอกนวุเต อิโต กปฺเป พุทฺธเสฏฺฐํ อปูชยึ
ทุคฺคตึ นาภิชานามิ พุทฺธปูชายิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อุจฺฉงฺคปุปฺผิโย เถโร อิมา คาถาโย อภาสิตฺถาติ
อุจฺฉงฺคปุปฺผิยตฺเถรสฺส อปทานํ สมตฺตํ
อฏฺฐมํ ยาคุทายกตฺเถราปทานํ
อติถึ เม คเหตฺวาน อาคญฺฉึ คามกํ ตทา
สมฺปุณฺณนทิกํ ทิสฺวา สงฺฆารามํ อุปาคมึ
อารญฺญกา ธุตธรา ฌายิโน ลูขจีวรา
วิเวกาภิรตา ธีรา สงฺฆาราเม วสนฺติ เต



คติ เตสํ อุปจฺฉินฺนา สุวิมุตฺตาน ตาทินํ
ปิณฺฑาย เต น คจฺฉนฺติ โอรุทฺธนทิกายตึ
ปสนฺนจิตฺโต สุมโน เวทชาโต กตญฺชลี
ตณฺฑุลํ ปคฺคเหตฺวาน ยาคุทานํ อทาสหํ
ปจนํ ยาคุํ ทตฺวาน ปสนฺโน เสหิ ปาณิภิ
สกกมฺมาภิรทฺโธหํ ตาวตึสํ อคญฺฉหํ
มณิมยญฺจ เม พฺยมฺหํ นิพฺพตฺตํ ติทเส คเณ
นารีคเณหิ สํหิโต โมทามิ พฺยมฺหมุตฺตเม
เตตฺตึสกฺขตฺตุํ เทวินฺโท เทวรชฺชมการยึ
ตึสกฺขตฺตุํ จกฺกวตฺติ มหารชฺชมการยึ
ปเทสรชฺชํ วิปุลํ คณนาโต อสงฺขยํ
เทวโลเก มนุสฺเส วา อนุโภตฺวา ยสํ อหํ
ปจฺฉิเม ภวสมฺปตฺเต ปพฺพชึ อนคาริยํ
สห โอโรปิเต เกเส สพฺพสมฺปตฺติวิชฺชหํ
ขยโต วยโต จาปิ สมฺมสนฺโต กเลวรํ
ปุเร สิกฺขาปทาเนน อรหตฺตํ อปาปุณึ
สุทินฺนํ เม ทานวรํ ปาณิชํ สุปฺปโยชิตํ
เตเนว ยาคุทาเนน ปตฺโตมฺหิ อจลํ ปทํ
โสกํ ปริทฺทวํ พฺยาธึ ทรถํ จิตฺตตาปนํ
นาภิชานามิ อุปฺปนฺนํ ยาคุทานสฺสิทํ ผลํ





ยาคุํ สงฺฆสฺส ทตฺวาน ปุญฺญกฺเขตฺเต อนุตฺตเร
ปญฺจานิสํเส อนุโภมิ อโห ยาคุสุยิฏฺฐตา
อพฺยาธิตา รูปวตา ขิปฺปํ ธมฺมํ นิพุชฺฌิตา
ลาภิตา อนฺนปานสฺส อายุ ปญฺจมกํ มม
โย โกจิ เวทํ ชนยํ สงฺเฆ ยาคุํ ทเทยฺย โส
อิมานิ ปญฺจ ฐานานิ ปฏิคฺคเณฺหยฺย ปณฺฑิโต
กรณียํ กตํ สพฺพํ ภวา อุคฺฆาฏิตา มยา
สพฺพาสวา ปริกฺขีณา นตฺถิ ทานิ ปุนพฺภโว
โส อหํ วิจริสฺสามิ คามา คามํ ปุรา ปุรํ
นมสฺสมาโน สมฺพุทฺธํ ธมฺมสฺส จ สุธมฺมตํ
ตึสกปฺปสหสฺสมฺหิ ยํ ทานมททึ ตทา
ทุคฺคตึ นาภิชานามิ ยาคุทานสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ยาคุทายโก เถโร อิมา คาถาโย อภาสิตฺถาติ
ยาคุทายกตฺเถรสฺส อปทานํ สมตฺตํ



นวมํ ปตฺโถทนทายกตฺเถราปทานํ
วนจารี ปุเร อาสึ สตตํ วนกมฺมิโก
ปตฺโถทนํ คเหตฺวาน กมฺมนฺตํ อคมาสหํ
ตตฺถทฺทสาสึ สมฺพุทฺธํ สยมฺภุํ อปราชิตํ
วนา ปิณฺฑาย นิกฺขนฺตํ ทิสฺวา จิตฺตํ ปสาทยึ
ปรกมฺมายเน ยุตฺโต ปุญฺญญฺจ เม น วิชฺชติ
อยํ ปตฺโถทโน อตฺถิ โภชยิสฺสามิมํ มุนึ
ปตฺโถทนํ คเหตฺวาน สยมฺภุสฺส อทาสหํ
มม นิชฺฌายมานสฺส ปริภุญฺชิ มหามุนิ
เตน กมฺเมน สุกเตน เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
ทฺวตฺตึสกฺขตฺตุํ เทวินฺโท เทวรชฺชมการยึ
เตตฺตึสกฺขตฺตุํ ราชา จ จกฺกวตฺติ ภวิสฺสติ
ปเทสรชฺชํ วิปุลํ คณนาโต อสงฺขยํ
สุขิโต ยสวา โหมิ ปตฺโถทนสฺสิทํ ผลํ
ภวาภเว สํสรนฺโต ลภามิ อมิตํ ธนํ
โภเค เม อูนตา นตฺถิ ปตฺโถทนสฺสิทํ ผลํ
นทีโสตปฏิภาคา โภคา นิพฺพตฺตเร มม
ปริเมตุํ น สกฺโกมิ ปตฺโถทนสฺสิทํ ผลํ



อิมํ ขาท อิมํ ภุญฺช อิมมฺหิ สยเน สย
เตนาหํ สุขิโต โหมิ ปตฺโถทนสฺสิทํ ผลํ
เอกนวุเต อิโต กปฺเป ยํ ทานมททึ ตทา
ทุคฺคตึ นาภิชานามิ ปตฺโถทนสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปตฺโถทนทายโก เถโร อิมา คาถาโย อภาสิตฺถาติ
ปตฺโถทนทายกตฺเถรสฺส อปทานํ สมตฺตํ
ทสมํ มญฺจทายกตฺเถราปทานํ
ปรินิพฺพุเต การุณิเก สิทฺธตฺเถ โลกนายเก
วิตฺถาริเก ปาวจเน เทวมนุสฺสสกฺกเต
จณฺฑาโล อาสหํ ตตฺถ อาสนฺทิปีฐการโก
เตน กมฺเมน ชีวามิ เตน โปเสมิ ทารเก
อาสนฺทึ สุกตํ กตฺวา ปสนฺโน เสหิ ปาณิภิ
สยเมว อุปคนฺตฺวา ภิกฺขุสงฺฆสฺสทาสหํ



เตน กมฺเมน สุกเตน เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
เทวโลกํ คโต สนฺโต โมทามิ ติทเส คเณ
สยนานิ มหคฺฆานิ นิพฺพตฺตนฺติ ยถิจฺฉกํ
ปญฺญาสกฺขตฺตุํ เทวินฺโท เทวรชฺชมการยึ
อสีติกฺขตฺตุํ ราชา จ จกฺกวตฺติ อโหสหํ
ปเทสรชฺชํ วิปุลํ คณนาโต อสงฺขยํ
สุขิโต ยสวา โหมิ มญฺจทานสฺสิทํ ผลํ
เทวโลกา จวิตฺวาน เอมิ เจ มานุสํ ภวํ
มหารหา สุสยนา สยเมว ภวนฺติ เม
อยํ ปจฺฉิมโก มยฺหํ จริโม วตฺตเต ภโว
อชฺชาปิ สยนกาเล สยนํ อุปติฏฺฐหิ
จตุนวุเต อิโต กปฺเป ยํ ทานํ อททึ ตทา
ทุคฺคตึ นาภิชานามิ มญฺจทานสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ


อิตฺถํ สุทํ อายสฺมา มญฺจทายโก เถโร อิมา คาถาโย อภาสิตฺถาติ
มญฺจทายกตฺเถรสฺส อปทานํ สมตฺตํ
อุทฺทานํ
ภทฺทาลี เอกฉตฺโต จ ติณสูโล จ มํสโท
นาคปลฺลวโก ทีปํ อุจฺฉงฺคิ ยาคุทายโก
ปตฺโถทนิ มญฺจทโท คาถาโย คณิตา วิสา
เทฺว สตานิ จ คาถานํ คาถา เจกา ตทุตฺตริ
ภทฺทาลิวคฺโค ทฺวาจตฺตาฬีสโม



เตจตฺตาฬีโส สกึสมฺมชฺชกวคฺโค
ปฐมํ สกึสมฺมชฺชกตฺเถราปทานํ
วิปสฺสิโน ภควโต ปาฏลึ โพธิมุตฺตมํ
ทิสฺวาว ตํ ปาทปคฺคํ ตตฺถ จิตฺตํ ปสาทยึ
สมฺมชฺชนึ คเหตฺวาน โพธึ สมฺมชฺชิ ตาวเท
สมฺมชฺชิตฺวาน ตํ โพธึ อวนฺทึ ปาฏลึ อหํ
ตตฺถ จิตฺตํ ปสาเทตฺวา สิเร กตฺวาน อญฺชลึ
นมสฺสมาโน ตํ โพธึ คญฺฉึ ปฏิกุฏึ อหํ
จาริมคฺเคน คจฺฉามิ สรนฺโต โพธิมุตฺตมํ
อชคโร มํ ปีเฬติ โฆรรูโป มหพฺพโล
อาสนฺเน เม กตํ กมฺมํ ผเลน โตสยี มมํ
กเลวรํ เม คิลติ เทวโลเก รมามหํ
อนาวิลํ มม จิตฺตํ วิสุทฺธํ ปณฺฑรํ สทา
โสกสลฺลํ น ชานามิ จิตฺตสนฺตาปนํ มม
กุฏฺฐํ คณฺโฑ กิลาโส จ อปมาโร วิตจฺฉิกา
ททฺทุ กณฺฑุ จ เม นตฺถิ ผลํ สมฺมชฺชนายิทํ
โสโก จ ปริฬาโห จ หทเย เม น วิชฺชติ
อภนฺตํ อุชุกํ จิตฺตํ ผลํ สมฺมชฺชนายิทํ



สมาธึ ปุน ปชฺชามิ วิสุทฺธํ โหติ มานสํ
ยํ ยํ สมาธึ อิจฺฉามิ โส โส สมฺปชฺชเต มม
รชนีเย น รชฺชามิ อโถ โทสนิเยสุ จ
โมหนีเย น มุยฺหามิ ผลํ สมฺมชฺชนายิทํ
เอกนวุเต อิโต กปฺเป ยํ กมฺมมกรึ ตทา
ทุคฺคตึ นาภิชานามิ ผลํ สมฺมชฺชนายิทํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สกึสมฺมชฺชโก เถโร อิมา คาถาโย อภาสิตฺถาติ
สกึสมฺมชฺชกตฺเถรสฺส อปทานํ สมตฺตํ
ทุติยํ เอกทุสฺสทายกตฺเถราปทานํ
นคเร หํสวติยา อโหสึ ติณหารโก
ติณหาเรน ชีวามิ เตน โปเสมิ ทารเก
ปทุมุตฺตโร นาม ชิโน สพฺพธมฺมาน ปารคู
ตมนฺธการํ นาเสตฺวา อุปฺปชฺชิ โลกนายโก



สเก ฆเร นิสีทิตฺวา เอวํ จินฺเตสิ ตาวเท
พุทฺโธ โลเก สมุปฺปนฺโน เทยฺยธมฺโม น วิชฺชติ
อิทํ เม สาฏกํ เอกํ นตฺถิ เม โกจิ ทายโก
ทุกฺโข นิรยสมฺผสฺโส โรปยิสฺสามิ ทกฺขิณํ
เอวาหํ จินฺตยิตฺวาน สกํ จิตฺตํ ปสาทยึ
เอกํ ทุสฺสํ คเหตฺวาน พุทฺธเสฏฺฐสฺสทาสหํ
เอกํ ทุสฺสํ ททิตฺวาน อุกฺกุฏฺฐึ สมฺปวตฺตยึ
ยทิ พุทฺโธ ตุวํ วีร ตาเรหิ มํ มหามุนิ
ปทุมุตฺตโร โลกวิทู อาหุตีนํ ปฏิคฺคโห
มมํ ทานํ ปกิตฺเตนฺโต อกา เม อนุโมทนํ
อิมินา เอกทุสฺเสน เจตนาปณิธีหิ จ
กปฺปสตสหสฺสานิ วินิปาตํ น คจฺฉติ
ฉตฺตึสกฺขตฺตุํ เทวินฺโท เทวรชฺชํ กริสฺสติ
เตตฺตึสกฺขตฺตุํ ราชา จ จกฺกวตฺติ ภวิสฺสติ
ปเทสรชฺชํ วิปุลํ คณนาโต อสงฺขยํ
เทวโลเก มนุสเส วา สํสรนฺโต ตุวํ ภเว
รูปวา คุณสมฺปนฺโน อนุวตฺตนฺตเทหวา
อกฺโขภํ อมิตํ ทุสฺสํ ลภิสฺสติ ยถิจฺฉกํ
อิทํ วตฺวาน สมฺพุทฺโธ ชลชุตฺตมนามโก
นภํ อพฺภุคฺคมิ ธีโร หํสราชาว อมฺพเร



ยํ ยํ โยนูปปชฺชามิ เทวตฺตํ อถ มานุสํ
โภเค เม อูนตา นตฺถิ เอกทุสฺสสฺสิทํ ผลํ
ปทุทฺธาเร ปทุทฺธาเร ทุสฺสํ นิพฺพตฺตเต มม
เหฏฺฐา ทุสฺสมฺหิ ติฏฺฐาหิ อุปริจฺฉทนํ มม
จกฺกวาฬํ อุปาทาย สกานนํ สปพฺพตํ
อิจฺฉมาโน อหํ อชฺช ทุสฺเสนจฺฉาทเยยฺย ตํ
เตเนว เอกทุสฺเสน สํสรนฺโต ภวาภเว
สุวณฺณวณฺโณ หุตฺวาน สํสรามิ ภวาภเว
วิปากํ เอกทุสฺสสฺส อชฺฌคํ ตตฺถ ภิกฺขุตํ
อยํปิ ปจฺฉิมา ชาติ วิปจฺจติ อิธาปิ เม
สตสหสฺเส อิโต กปฺเป ยํ ทุสฺสมททึ ตทา
ทุคฺคตึ นาภิชานามิ เอกทุสฺสสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา เอกทุสฺสทายโก เถโร อิมา คาถาโย อภาสิตฺถาติ
เอกทุสฺสทายกตฺเถรสฺส อปทานํ สมตฺตํ



ตติยํ เอกาสนทายกตฺเถราปทานํ
หิมวนฺตสฺส อวิทูเร กสิโก นาม ปพฺพโต
อสฺสโม สุกโต มยฺหํ ปณฺณสาลา สุมาปิตา
นารโท นาม นาเมน กสฺสโป อิติ มํ วิทู
สุทฺธิมคฺคํ คเวสนฺโต วสามิ กสิเก ตทา
ปทุมุตฺตโร นาม ชิโน สพฺพธมฺมาน ปารคู
วิเวกกาโม สมฺพุทฺโธ อาคญฺฉิ อนิลญฺชสา
วนคฺเค คจฺฉมานสฺส ทิสฺวา รํสึ มเหสิโน
กฏฺฐมญฺจํ ปญฺญาเปตฺวา อชินญฺจ อปตฺถรึ
อาสนํ ปญฺญาเปตฺวาน สีเส กตฺวาน อญฺชลึ
โสมนสฺสํ ปเวเทตฺวา อิทํ วจนมพฺรวึ
สลฺลกตฺโต ตุวํ ธีร อาตุรานํ ติกิจฺฉโก
มม ราคปเรตสฺส ติกิจฺฉํ เทหิ นายก
ปุญฺญตฺถิกา เย ปสฺสนฺติ พุทฺธเสฏฺฐํ ตุวํ มุนิ
ธุวตฺถสิทฺธึ ปปฺโปนฺติ เอเตสํ อชโร ภเว
น เม เทยฺยํ ตว อตฺถิ ปวตฺตผลโภชหํ
อิทํ เม อาสนํ อตฺถิ นิสีท กฏฺฐมญฺจเก
นิสีทิ ตตฺถ ภควา อฉมฺภิโตว เกสรี
มุหุตฺตํ วีตินาเมตฺวา อิทํ วจนมพฺรวิ




วิสฺสฏฺโฐ โหหิ มา ภายิ ลทฺโธ โชติรโส ตยา
ยํ ตุยฺหํ ปตฺถิตํ สพฺพํ ปริปูเรสฺสตาสนํ
น โถกํ สุกตํ ปุญฺญํ ปุญฺญกฺเขตฺเต อนุตฺตเร
สกฺกา อุทฺธริตุํ อตฺตา ยสฺส จิตฺตํ สุนีหิตํ
อิมินา อาสนทาเนน เจตนาปณิธีหิ จ
กปฺปสตสหสฺสานิ วินิปาตํ น คจฺฉติ
ปญฺญาสกฺขตฺตุํ เทวินฺโท เทวรชฺชํ กริสฺสติ
อสีติกฺขตฺตุํ ราชา จ จกฺกวตฺติ ภวิสฺสติ
ปเทสรชฺชํ วิปุลํ คณนาโต อสงฺขยํ
สพฺพตฺถ สุขิโต หุตฺวา สํสาเร สํสริสฺสติ
อิทํ วตฺวาน สมฺพุทฺโธ ชลชุตฺตมนามโก
นภํ อพฺภุคฺคมิ ธีโร หํสราชาว อมฺพเร
หตฺถิยานํ อสฺสยานํ สรถํ สนฺทมานิกํ
ลภามิ สพฺพเมเวตํ เอกาสนสฺสิทํ ผลํ
กานนํ ปวิสิตฺวาน ยทา อิจฺฉามิ อาสนํ
มม สงฺกปฺปมญฺญาย ปลฺลงฺโก อุปติฏฺฐติ
วาริมชฺฌคโต สนฺโต ยทา อิจฺฉามิ อาสนํ
มม สงฺกปฺปมญฺญาย ปลฺลงฺโก อุปติฏฺฐติ
ยํ ยํ โยนูปปชฺชามิ เทวตฺตํ อถ มานุสํ
ปลฺลงฺกสตสหสฺสานิ ปริวาเรนฺติ มํ สทา




ทุเว ภเว สํสรามิ เทวตฺเต อถ มานุเส
ทุเว กุเล จ ชายามิ ขตฺติเย จาปิ พฺราหฺมเณ
เอกาสนํ ททิตฺวาน ปุญฺญกฺเขตฺเต อนุตฺตเร
ธมฺมปลฺลงฺกมญฺญาย วิหรามิ อนาสโว
สตสหสฺเส อิโต กปฺเป ยํ ทานมททึ ตทา
ทุคฺคตึ นาภิชานามิ เอกาสนสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา เอกาสนทายโก เถโร อิมา คาถาโย อภาสิตฺถาติ
เอกาสนทายกตฺเถรสฺส อปทานํ สมตฺตํ
จตุตฺถํ สตฺตกทมฺพปุปฺผิยตฺเถราปทานํ
หิมวนฺตสฺส อวิทูเร กทมฺโพ นาม ปพฺพโต
ตสฺมึ ปพฺพตปสฺสมฺหิ สตฺต พุทฺธา วสึสุ เต
กทมฺพปุปฺผํ ทิสฺวาน ปคฺคเหตฺวาน อญฺชลึ
สตฺต มาลานิ คเหตฺวา ปุณฺณจิตฺเตน โอกิรึ




เตน กมฺเมน สุกเตน เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
จตุนวุเต อิโต กปฺเป ยํ กมฺมมกรึ ตทา
ทุคฺคตึ นาภิชานามิ พุทฺธปูชายิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สตฺตกทมฺพปุปฺผิโย เถโร อิมา คาถาโย อภาสิตฺถาติ
สตฺตกทมฺพปุปฺผิยตฺเถรสฺส อปทานํ สมตฺตํ
ปญฺจมํ โกรณฺฑปุปฺผิยตฺเถราปทานํ
วนกมฺมิโก ปุเร อาสึ ปิตุเปตามเหนหํ
ปสุมาเรน ชีวามิ กุสลํ เม น วิชฺชติ
มม อาสยสามนฺตา ติสฺโส โลกคฺคนายโก
ปทานิ ตีณิ ทสฺเสสิ อนุกมฺปาย จกฺขุมา
อกฺกนฺเต จ ปเท ทิสฺวา ติสฺสนามสฺส สตฺถุโน
หฏฺโฐ หฏฺเฐน จิตฺเตน ปเท จิตฺตํ ปสาทยึ



โกรณฺฑํ ปุปฺผิตํ ทิสฺวา ปาทปํ ธรณีรุหํ
สโกฏิกํ คเหตฺวาน ปทเสฏฺฐํ อปูชยึ
เตน กมฺเมน สุกเตน เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
ยํ ยํ โยนูปปชฺชามิ เทวตฺตํ อถ มานุสํ
โกรณฺฑวณฺณโกเยว สปฺปภาโส ภวามหํ
เทฺวนวุเต อิโต กปฺเป ยํ กมฺมมกรึ ตทา
ทุคฺคตึ นาภิชานามิ ปทปูชายิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉกตา กตํ พุทฺธสฺส สาสนนฺติ
อิตฺถํ สุทํ อายสฺมา โกรณฺฑปุปฺผิโย เถโร อิมา คาถาโย อภาสิตฺถาติ
โกรณฺฑปุปฺผิยตฺเถรสฺส อปทานํ สมตฺตํ
ฉฏฺฐํ ฆฏมณฺฑทายกตฺเถราปทานํ
สุจินฺติตํ ภควนฺตํ โลกเชฏฺฐํ นราสภํ
อุปวิฏฺฐํ มหารญฺญํ วาตาพาเธน ปีฬิตํ



ทิสฺวา จิตฺตํ ปสาเทตฺวาน ฆฏมณฺฑํ อุปานยึ
กตตฺตา อปจิตตฺตา จ คงฺคา ภาคีรสี อยํ
มหาสมุทฺทา จตฺตาโร ฆฏํ สมฺปชฺชเร มม
อยญฺจ ปฐวี โฆรา อปฺปมาณา อสงฺขยา
มม สงฺกปฺปมญฺญาย ภวเต มธุสกฺขรา
จตุทฺทิสา อิเม รุกฺขา ปาทปา ธรณีรุหา
มม สงฺกปฺปมญฺญาย กปฺปรุกฺขา ภวนฺติ เต
ปญฺญาสกฺขตฺตุํ เทวินฺโท เทวรชฺชมการยึ
เอกปญฺญาสกฺขตฺตุญฺจ จกฺกวตฺติ อโหสหํ
ปเทสรชฺชํ วิปุลํ คณนาโต อสงฺขยํ
จตุนวุเต อิโต กปฺเป ยํ ทานมททึ ตทา
ทุคฺคตึ นาภิชานามิ ฆฏมณฺฑสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ฆฏมณฺฑทายโก เถโร อิมา คาถาโย อภาสิตฺถาติ
ฆฏมณฺฑทายกตฺเถรสฺส อปทานํ สมตฺตํ



สตฺตมํ เอกธมฺมสวนิยตฺเถราปทานํ
ปทุมุตฺตโร นาม ชิโน สพฺพธมฺมาน ปารคู
จตุสจฺจํ ปกาเสนฺโต สนฺตาเรสิ พหุํ ชนํ
อหํ เตน สมเยน ชฏิโล อุคฺคตาปโน
ธุนนฺโต วากจีรานิ คจฺฉามิ อมฺพเร ตทา
พุทฺธเสฏฺฐสฺส อุปริ คนฺตุํ น วิสหามหํ
ปกฺขีว เสลมาสชฺช คมนํ น ลภามหํ
อุทเก โธปยิตฺวาน เอวํ คจฺฉามิ อมฺพเร
น เม อิทํ ภูตปุพฺพํ อิริยาปถวิโกปนํ
หนฺท เม ตํ คเวสิสฺสํ อปฺเปวตฺถํ ลเภยฺยหํ
โอโรหนฺโต อนฺตลิกฺขา สทฺทมสฺโสสิ สตฺถุโน
สเรน รชนีเยน สวนีเยน วตฺตุนา
อนิจฺจตํ กเถนฺตสฺส ตญฺเญว อุคฺคหึ ตทา
อนิจฺจสญฺญมุคฺคยฺห อคมาสึ มมสฺสมํ
ยาวตายุํ วสิตฺวาน ตตฺถ กาลํ กโต อหํ
จริเม วตฺตมานมฺหิ สทฺธมฺมสฺสวนํ สรึ
เตน กมฺเมน สุกเตน เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
ตึสกปฺปสหสฺสานิ เทวโลเก รมึ อหํ



เอกปญฺญาสกฺขตฺตุญฺจ เทวรชฺชมการยึ
เอกตึสติกฺขตฺตุญฺจ จกฺกวตฺติ อโหสหํ
ปเทสรชฺชํ วิปุลํ คณนาโต อสงฺขยํ
อนุโภมิ สกํ ปุญฺญํ สุขิโตหํ ภวาภเว
อนุสฺสรามิ ตํ สญฺญํ สํสรนฺโต ภวาภเว
น เกนจิหํ วิชฺฌามิ นิพฺพานํ อจฺจุตํ ปทํ
ปิตุ เคเห นิสีทิตฺวา สมโณ ภาวิตินฺทฺริโย
กถํ โส ปริทีเปนฺโต อนิจฺจํ ตตฺถุทาหริ
อนิจฺจา วต สงฺขารา อุปฺปาทวยธมฺมิโน
อุปฺปชฺชิตฺวา นิรุชฺฌนฺติ เตสํ วูปสโม สุโข
สห คาถํ สุณิตฺวาน สพฺพสญฺญํ อนุสฺสรึ
เอกาสเน นิสีทิตฺวา อรหตฺตมปาปุณึ
ชาติยา สตฺตวสฺเสน อรหตฺตํ อปาปุณึ
อุปสมฺปาทยิ พุทฺโธ ธมฺมสฺสวนสฺสิทํ ผลํ
สตสหสฺเส อิโต กปฺเป ยํ ธมฺมํ อสุณึ ตทา
ทุคฺคตึ นาภิชานามิ ธมฺมสฺสวนสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ




ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อตฺถํ สุทํ อายสฺมา เอกธมฺมสวนิโย เถโร อิมา คาถาโย อภาสิตฺถาติ
เอกธมฺมสวนิยตฺเถรสฺส อปทานํ สมตฺตํ
อฏฺฐมํ สุจินฺติตตฺเถราปทานํ
นคเร หํสวติยา อโหสึ กสโก ตทา
กสิกมฺเมน ชีวามิ เตน โปเสมิ ทารเก
สุสมฺปนฺนํ ตทา เขตฺตํ ธญฺญํ เม ผลินํ อหุ
ปากกาเลว สมฺปตฺเต เอวํ จินฺเตสหํ ตทา
น เมจฺฉนฺนํ น ปฏิรูปํ ชานนฺตสฺส คุณาคุณํ
โยหํ สงฺเฆ อทตฺวาน อคฺคํ ภุญฺเชยฺยมตฺตนา
สมฺพุทฺโธ อสโม โลเก ทฺวตฺตึสวรลกฺขโณ
ตโต จ ภาวิโต สงฺโฆ ปุญฺญกฺเขตฺตํ อนุตฺตรํ
ตตฺถ ทสฺสามิหํ ทานํ นวสสฺสํ ปุเร ปุเร
เอวาหํ จินฺตยิตฺวาน หฏฺโฐ ปีติกมานโส
เขตฺตโต ธญฺญมาหริตฺวา สมฺพุทฺธํ อุปสงฺกมึ
อุปสงฺกมฺม สมฺพุทฺธํ โลกเชฏฺฐํ นราสภํ
วนฺทิตฺวา สตฺถุโน ปาเท อิทํ วจนมพฺรวึ
นวสสฺสญฺจ สมฺปนฺนํ อิธ โหสิ จ ตฺวํ มุเน





อนุกมฺปํ อุปาทาย อธิวาเสหิ จกฺขุม
ปทุมุตฺตโร โลกวิทู อาหุตีนํ ปฏิคฺคโห
มม สงฺกปฺปมญฺญาย อิทํ วจนมพฺรวิ
จตฺตาโร จ ปฏิปนฺนา จตฺตาโร จ ผเล ฐิตา
เอส สงฺโฆ อุชุภูโต ปญฺญาสีลสมาหิโต
ยชนฺตานํ มนุสฺสานํ ปุญฺญเปกฺขาน ปาณินํ
กโรตํ อุปจิกํ ปุญฺญํ สงฺเฆ ทินฺนํ มหปฺผลํ
ตสฺมึ สงฺเฆ จ ทาตพฺพํ ตว สสฺสํ ตเถตรํ
สงฺฆโต อุทฺทิสิตฺวาน ภิกฺขู เนตฺวา สกํ ฆรํ
ปฏิยตฺตํ ฆเร สนฺตํ ภิกฺขุสงฺฆสฺส เทหิ ตฺวํ
สงฺฆโต อุทฺทิสิตฺวาน ภิกฺขู เนตฺวานหํ ฆรํ
ยํ ฆเร ปฏิยตฺตํ เม ภิกฺขุสงฺฆสฺสทาสหํ
เตน กมฺเมน สุกเตน เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
ตตฺถ เม สุกตํ พฺยมฺหํ โสวณฺณํ สุปภสฺสรํ
สฏฺฐิโยชนมุพฺเพธํ ตึสโยชนวิตฺถตํ
เอกูนวีสติมํ ภาณวารํ
อากิณฺณํ ภวนํ มยฺหํ นารีคณสมากุลํ
ตตฺถ ภุตฺวา ปิวิตฺวา จ วสามิ ติทเส อหํ



สตานํ ตึสกฺขตฺตุํ จ เทวรชฺชมการยึ
สตานํ ปญฺจกฺขตฺตุญฺจ เทวรชฺชมการยึ
สตานํ ปญฺจกฺขตฺตุญฺจ จกฺกวตฺติ อโหสหํ
ปเทสรชฺชํ วิปุลํ คณนาโต อสงฺขยํ
ภวาภเว สํสรนฺโต ลภามิ อมิตํ ธนํ
โภเค เม อูนตา นตฺถิ นวสสฺสสฺสิทํ ผลํ
หตฺถิยานํ อสฺสยานํ สิวิกํ สนฺทมานิกํ
ลภามิ สพฺพเมเวตํ นวสสฺสสฺสิทํ ผลํ
นววตฺถํ นวผลํ นวคฺครสโภชนํ
ลภามิ สพฺพเมเวตํ นวสสฺสสฺสิทํ ผลํ
โกเสยฺยํ กมฺพลิยานิ โขมกปฺปาสิกานิ จ
ลภามิ สพฺพเมเวตํ นวสสฺสสฺสิทํ ผลํ
ทาสีคณํ ทาสคณํ นาริโย สมลงฺกตา
ลภามิ สพฺพเมเวตํ นวสสฺสสฺสิทํ ผลํ
น มํ สีตํ ว อุณฺหํ วา ปริฬาโห น วิชฺชติ
อโถ เจตสิกํ ทุกฺขํ หทเย เม น วิชฺชติ
อิมํ ขาท อิมํ ภุญฺช อิมมฺหิ สยเน สย
ลภามิ สพฺพเมเวตํ นวสสฺสสฺสิทํ ผลํ
อยํ ปจฺฉิมโก ทานิ จริโม วตฺตเต ภโว
อชฺชาปิ เทยฺยธมฺโม เม มมํ โตเสติ สพฺพทา



นวสสฺสํ ททิตฺวาน สงฺเฆ คณวรุตฺตเม
อฏฺฐานิสํเส อนุโภมิ กมฺมานุจฺฉวิเก มม
วณฺณวา ยสวา โหมิ มหาโภโค อนีติโก
มหาภกฺโข สทา โหมิ อเภชฺชปริโส สทา
สพฺเพ มํ อปจายนฺติ เยเกจิ ปฐวิสฺสิตา
เทยฺยธมฺโม จ โยโกจิ ปุเร ปุเร ลภามิหํ
ภิกฺขุสงฺฆสฺส วา มชฺเฌ พุทฺธเสฏฺฐสฺส สมฺมุขา
สพฺเพปิ สมติกฺกมฺม เทนฺติ มเมว ทายกา
ปฐมํ นวสสฺสญฺหิ ทตฺวา สงฺเฆ คณุตฺตเม
อิมานิสํเส อนุโภมิ นวสสฺสสฺสิทํ ผลํ
สตสหสฺเส อิโต กปฺเป ยํ ทานมททึ ตทา
ทุคฺคตึ นาภิชานามิ นวสสฺสสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สุจินฺติโต เถโร อิมา คาถาโย อภาสิตฺถาติ
สุจินฺติตตฺเถรสฺส อปทานํ สมตฺตํ



นวมํ โสณฺณกึกณิยตฺเถราปทานํ
สทฺธาย อภินิกฺขมฺม ปพฺพชึ อนคาริยํ
วากจีรธโร อาสึ ตโปกมฺมมปสฺสิโต
อตฺถทสฺสี ตุ ภควา โลกเชฏฺโฐ นราสโภ
อุปฺปชฺชิ ตมฺหิ สมเย ตารยนฺโต มหาชนํ
พลญฺจ วต เม ขีณํ พฺยาธินา ปรเมนหํ
พุทฺธเสฏฺฐํ สริตฺวาน ปุฬิเน ถูปมุตฺตมํ
กริตฺวา หฏฺฐจิตฺโตหํ สหเสน สโมกิรึ
โสณฺณกึกณิปุปฺผานิ อุทคฺคมนโส อหํ
สมฺมุขา วิย สมฺพุทฺธํ ถูปํ ปริจรึ อหํ
เตน เจโตปสาเทน อตฺถทสฺสิสฺส ตาทิโน
เทวโลกํ คโต สนฺโต ลภามิ วิปุลํ สุขํ
สุวณฺณวณฺโณ ตตฺถาสิ พุทฺธปูชายิทํ ผลํ
อสีติโกฏิโย มยฺหํ นาริโย สมลงฺกตา
สทา มยฺหํ อุปฏฺฐนฺติ พุทฺธปูชายิทํ ผลํ
สฏฺฐี ตุริยสหสฺสานิ เภริโย ปณวาปิจ
สงฺขา จ เทณฺฑิมา ตตฺถ วคฺคู วชฺชนฺติ ทุนฺทุภิ
จุลฺลาสีติสหสฺสานิ หตฺถิโย สมลงฺกตา
ติธปฺปภินฺนา มาตงฺคา กุญฺชรา สฏฺฐิหายนา



เหมชาลาภิสญฺฉนฺนา อุปฏฺฐานํ กโรนฺติ เม
พลกาเย ภเว เจว อูนตา เม น วิชฺชติ
โสณฺณกึกณิปุปฺผานํ วิปากํ อนุโภมิหํ
อฏฺฐปญฺญาสกฺขตฺตุํ จ เทวรชฺชมการยึ
เอกสตฺตติกฺขตฺตุญฺจ จกฺกวตฺติ อโหสหํ
ปฐพฺยา รชฺชํ เอกสตํ มหิยา การยึ อหํ
โส ทานิ ปตฺโต อมตํ คมฺภีรํ ทุทฺทสํ ปทํ
สํโยชนา ปริกฺขีณา นตฺถิ ทานิ ปุนพฺภโว
อฏฺฐารเส กปฺปสเต ยํ ปุปฺผมภิโรปยึ
ทุคฺคตึ นาภิชานามิ พุทฺธปูชายิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา โสณฺณกึกณิโย เถโร อิมา คาถาโย อภาสิตฺถาติ
โสณฺณกึกณิยตฺเถรสฺส อปทานํ สมตฺตํ



ทสมํ โสวณฺณโกนฺตริกตฺเถราปทานํ
มโนภาวนิยํ พุทฺธํ อตฺตทนฺตํ สมาหิตํ
อิริยมานํ พฺรหฺมปเถ จิตฺตวูปสเม รตํ
นิติณฺณโอฆ สมฺพุทฺธํ ฌายึ ฌานรตํ มุนึ
อุปวิฏฺฐํ สมาปตฺตึ อินฺทฺริยสํวรปฺปหํ
อลาวุโนทกํ คยฺห พุทฺธเสฏฺฐํ อุปาคมึ
พุทฺธปาเท โธวิตฺวาน อลาวุกมทาสหํ
อาณาเปสิ จ สมฺพุทฺโธ ปทุมุตฺตรนามโก
อิมิโมทกมาหตฺวา ปาทมูเล ฐเปหิ เม
สาธูติหํ ปฏิสฺสุตฺวา สตฺถุ คารวตายว
อุทกํ ลาวุนาหตฺวา พุทฺธเสฏฺฐํ อุปานยึ
อนุโมทิ มหาวีโร จิตฺตํ นิพฺพาปยํ มม
อิมินา ลาวุทาเนน สงฺกปฺโป เต สมิชฺฌตุ
ปณฺณรเส อิโต กปฺเป เทวโลเก รมึ อหํ
เตตฺตึสกฺขตฺตุํ ราชา จ จกฺกวตฺติ อโหสหํ
ทิวา วา ยทิวา รตฺตึ จงฺกมนฺตสฺส ติฏฺฐโต
โสวณฺณํ โกนฺตรํ คยฺห ติฏฺฐนฺติ ปุรโต มม
พุทฺธสฺส ทตฺวาน ลาวว ลภามิ โสณฺณโกนฺตรํ
อปฺปกํปิ กรํ การํ วิปุลํ โหติ ตาทิสุ





สตสหสฺเส อิโต กปฺเป ยํ ลาวุมททึ ตทา
ทุคฺคตึ นาภิชานามิ อลาวุสฺส อิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา โสวณฺณโกนฺตริโก เถโร อิมา คาถาโย อภาสิตฺถาติ
โสวณฺณโกนฺตริกตฺเถรสฺส อปทานํ สมตฺตํ
อุทฺทานํ
สกึสมฺมชฺชโก เถโร เอกทุสฺสาสนปฺปทา
กทมฺพ โกรณฺฑกทา ฆฏสวนิโกปิจ
สุจินฺติโต กึกณิโก โสณฺณโกนฺตริโกปิจ
เอกคาถาสตญฺเจตฺถ เอกสตฺตติเมว จ
สกึสมฺมชฺชกวคฺโค เตจตฺตาฬีโส



จตุจตฺตาฬีโส เอกวิหาริวคฺโค
ปฐมํ เอกวิหาริยตฺเถราปทานํ
อิมมฺหิ ภทฺทเก กปฺเป พฺรหฺมพนฺธุ มหายโส
กสฺสโป นาม โคตฺเตน อุปฺปชฺชิ วทตํ วโร
นิปฺปปญฺโจ นิราลมฺโพ อากาสสมมานโส
สุญฺญตพหุโล ตาทิ อนิมิตฺตรโต วสิ
อาสํกจิตฺโต นิลฺเลโป อสํสฏฺโฐ กุเล คเณ
มหากรุณิโก ธีโร วินโยปายโกวิโท
อุยฺยุตฺโต ปรกิจฺเจสุ วินยนฺโต สเทวเก
นิพฺพานคมนํ มคฺคํ คติปงฺกวิโสสนํ
อมตํ ปรมสฺสาทํ ชรามรณนิวารณํ
มหาปริสมชฺเฌ โส นิสินฺโน โลกตารโณ
กรวิกรุโท นาโถ พฺรหฺมโฆโส ตถาคโต
อุทฺธรนฺโต มหาทุกฺขา วิปฺปนฏฺเฐ อนายเก
เทเสนฺโต วิรชํ ธมฺมํ ทิฏฺโฐ เม โลกนายโก
ตสฺส ธมฺมํ สุณิตฺวาน ปพฺพชึ อนคาริยํ
ปพฺพชิตฺวา ตทาวาหํ จินฺเตนฺโต ชินสาสนํ
เอกโกว วเน รมฺเม วสึ สํสคฺคปีฬิโต



สกฺกายวูปกสฺโส เม เหตุภูโต มมาคมิ
มนโส วูปกาสสฺส สํสคฺคภยทสฺสิโน
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา เอกวิหาริโย เถโร อิมา คาถาโย อภาสิตฺถาติ
เอกวิหาริยตฺเถรสฺส อปทานํ สมตฺตํ
ทุติยํ เอกสงฺขิยตฺเถราปทานํ
วิปสฺสิโน ภควโต มหาโพธิมโห อหุ
มหาชนา สมาคมฺม ปูเชนฺติ โพธิมุตฺตมํ
มหาโสกรหิโต ปญฺโญ พุทฺธเสฏฺโฐ ภวิสฺสติ
ยสฺสายํ อีทิโส โพธิ ปูชนีโยว สตฺถุโน
ตโต สงฺขํ คเหตฺวาน โพธิรุกฺขํ อุปฏฺฐหึ
ธมนฺโต สพฺพทิวสํ อวนฺทึ โพธิมุตฺตมํ
อาสนฺนเก กตํ กมฺมํ เทวโลกํ อปาปยิ
กเลวรํ เม ปติตํ เทวโลเก รมามหํ




สฏฺฐี ตุริยสหสฺสานิ ตุฏฺฐหฏฺฐา ปโมทิตา
สทา มยฺหํ อุปฏฺฐนฺติ พุทฺธปูชายิทํ ผลํ
เอกสตฺตติเม กปฺเป ราชา อาสิ สุทสฺสโน
จาตุรนฺโต วิชิตาวี ชมฺพูทีปสฺส อิสฺสโร
ตโต อฏฺฐสตา ตุริยา ปริวาเรนฺติ มํ สทา
อนุโภมิ สกํ กมฺมํ อุปฏฺฐานสฺสิทํ ผลํ
ยํ ยํ โยนูปปชฺชามิ เทวตฺตํ อถ มานุสํ
มาตุกุจฺฉิคตสฺสาปิ วชฺชเร เภริโย สทา
อุปฏฺฐิตฺวาน สมฺพุทฺธํ อนุโภตฺวาน สมฺปทา
สิวํ อมลํ อมรํ ปตฺโตมฺหิ อจลํ ปทํ
เอกนวุเต อิโต กปฺเป ยํ กมฺมมกรึ ตทา
ทุคฺคตึ นาภิชานามิ พุทฺธปูชายิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา เอกสงฺขิโย เถโร อิมา คาถาโย อภาสิตฺถาติ
เอกสงฺขิยตฺเถรสฺส อปทานํ สมตฺตํ




ตติยํ ปาฏิหิรสญฺญกตฺเถราปทานํ
ปทุมุตฺตโร นาม ชิโน อาหุตีนํ ปฏิคฺคโห
วสีสตสหสฺเสหิ นครํ ปาวิสี ตทา
นครํ ปวิสนฺตสฺส อุปสนฺตสฺส ตาทิโน
รถิยา ปจฺจุคฺคมนาทีสุ นิคฺโฆโส อาสิ ตาวเท
พุทฺธสฺส อานุภาเวน อวชฺชิตอฆฏฺฏิตา
สยํ วีณา ปวชฺชนฺติ พุทฺธสฺส ปวิสโต ปุรํ
พุทฺธเสฏฺฐํ นมสฺสามิ ปทุมุตฺตรํ มหามุนึ
ปาฏิหิรญฺจ ปสฺสิตฺวา ตตฺถ จิตฺตํ ปสาทยึ
อโห พุทฺโธ อโห ธมฺโม อโห โน สตฺถุสมฺปทา
อเจตนาปิ ตุริยา สยเมว ปวชฺชเร
สตสหสฺเส อิโต กปฺเป ยํ สญฺญมลภึ ตทา
ทุคฺคตึ นาภิชานามิ พุทฺธสญฺญายิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ




อิตฺถํ สุทํ อายสฺมา ปาฏิหิรสญฺญโก เถโร อิมา คาถาโย อภาสิตฺถาติ
ปาฏิหิรสญฺญกตฺเถรสฺส อปทานํ สมตฺตํ
จตุตฺถํ ญาณตฺถวิกตฺเถราปทานํ
กณิการํว ชลิตํ ทีปรุกฺขํว โชติตํ
กญฺจนํว วิโรจนฺตํ อทฺทสํ ทิปทุตฺตมํ
กมณฺฑลล ฐเปตฺวาน วากจีรญฺจ กุณฺฑิกํ
เอกํสํ อชินํ กตฺวา พุทฺธเสฏฺฐํ ถวึ อหํ
ตมนฺธการํ วิธมํ โมหชาลสมากุลํ
ญาณาโลกํ ทสฺสยิตฺวา ติณฺโณ อสิ ตุวํ มุนิ
สมุทฺธรสิมํ โลกํ สพฺพาวนฺตํ อนุตฺตรํ
ญาเณน เต อุปมา นตฺถิ ยาวตา ชคโต คติ
เตน ญาเณน สพฺพญฺญู สพฺพญฺญูติ ปวุจฺจติ
วนฺทามิ ตํ มหาวีรํ สพฺพญฺญุตํ อนาสวํ
สตสหสฺเส อิโต กปฺเป พุทฺธเสฏฺฐํ ถวึ อหํ
ทุคฺคตึ นาภิชานามิ ญาณตฺถุมนายิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ



ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ญาณตฺถวิโก เถโร อิมา คาถาโย อภาสิตฺถาติ
ญาณตฺถวิกตฺเถรสฺส อปทานํ สมตฺตํ
ปญฺจมํ อุจฺฉุขณฺฑิกตฺเถราปทานํ
นคเร พนฺธุมติยา ทฺวารปาโล อโหสหํ
อทฺทสํ วิรชํ พุทฺธํ สพฺพธมฺมาน ปารคุํ
อุจฺฉุกฺขณฺฑิกมาทาย พุทฺธเสฏฺฐสฺสทาสหํ
ปสนฺนจิตฺโต สุมโน วิปสฺสิสฺส มเหสิโน
เอกนวุเต อิโต กปฺเป ยํ อุจฺฉุมททึ ตทา
ทุคฺคตึ นาภิชานามิ อุจฺฉุขณฺฑสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อุจฺฉุขณฺฑิโก เถโร อิมา คาถาโย อภาสิตฺถาติ
อุจฺฉุขณฺฑิกตฺเถรสฺส อปทานํ สมตฺตํ


ฉฏฺฐํ กลมฺพทายกตฺเถราปทานํ
โรมโส นาม สมฺพุทฺโธ วสติ ปพฺพตนฺตเร
กลมฺพํ ตสฺส ปาทาสึ ปสนฺโน เสหิ ปาณิภิ
จตุนวุเต อิโต กปฺเป ยํ ทานมททึ ตทา
ทุคฺคตึ นาภิชานามิ กลมฺพสฺส อิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา กลมฺพทายโก เถโร อิมา คาถาโย อภาสิตฺถาติ
กลมฺพทายกตฺเถรสฺส อปทานํ สมตฺตํ
สตฺตมํ อมฺพาฏกทายกตฺเถราปทานํ
ปวเน พุทฺธํ ทิสฺวาน สยมฺภุํ อปราชิตํ
อมฺพาฏกํ คเหตฺวาน สยมฺภุสฺส อทาสหํ
เอกตฺตึเส อิโต กปฺเป ยํ ผลํ อททึ ตทา
ทุคฺคตึ นาภิชานามิ ผลทานสฺสิทํ ผลํ


กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อมฺพาฏกทายโก เถโร อิมา คาถาโย อภาสิตฺถาติ
อมฺพาฏกทายกตฺเถรสฺส อปทานํ สมตฺตํ
อฏฺฐมํ หรีตกิทายกตฺเถราปทานํ
หรีตกึ อามลกํ อมฺพชมฺพุวิเภทกํ
โกลํ ภลฺลาตกํ เพลฺลํ สยเมวาหรามหํ
ทิสฺวาน ปพฺภารคตํ ฌายึ ฌานรตํ มุนึ
อาพาเธน อาปีฬิตํ อทฺธนิยํ มหามุนึ
หรีตกึ คเหตฺวาน สยมฺภุสฺส อทาสหํ
กตมตฺตมฺหิ เภสชฺชํ พฺยาธิ ปสฺสมฺภิ ตาวเท
ปหีนทรโถ พุทฺโธ อนุโมทนิยํ อกา
เภสชฺชทาเนนิมินา พฺยาธิวูปสเมน จ
เทวภูโต มนุสฺโส วา ชาโต วา อญฺญชาติยา
สพฺพตฺถ สุขิโต โหหิ มา จ เต พฺยาธิมาคมา



อิทํ วตฺวาน สมฺพุทฺโธ สยมฺภู อปราชิโต
นภํ อพฺภุคฺคมิ ธีโร หํสราชาว อมฺพเร
ยโต หรีตกิมทํ สยมฺภุสฺส มเหสิโน
อิมํ ชาตึ อุปาทาย พฺยาธิ เม นูปปชฺชถ
อยํ ปจฺฉิมโก มยฺหํ จริโม วตฺตเต ภโว
ติสฺโส วิชฺชา อนุปฺปตฺตา กตํ พุทฺธสฺส สาสนํ
จตุนวุเต อิโต กปฺเป เภสชฺชมททึ ตทา
ทุคฺคตึ นาภิชานามิ เภสชฺชสฺส อิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา หรีตกิทายโก เถโร อิมา คาถาโย อภาสิตฺถาติ
หรีตกิทายกตฺเถรสฺส อปทานํ สมตฺตํ
นวมํ อมฺพปิณฺฑิยตฺเถราปทานํ
หตฺถีราชา ตทา อาสึ อีสาทนฺโต อุรุฬฺหโว
วิจรนฺโต พฺรหารญฺเญ อทฺทสํ โลกนายกํ



อมฺพปิณฺฑึ คเหตฺวาน อทาสึ สตฺถุโน อหํ
ปฏิคฺคณฺหิ มหาวีโร สิทฺธตฺโถ โลกนายโก
มม นิชฺฌายมานสฺส ปริภุญฺชิ ตทา ชิโน
ตตฺถ จิตฺตํ ปสาเทตฺวา ตุสิตํ อุปปชฺชหํ
ตโต อหํ จวิตฺวาน จกฺกวตฺติ อโหสหํ
เอเตเนว อุปาเยน อนุโภตฺวาน สมฺปทา
ปธานํ ปหิตตฺโตหํ อุปสนฺโต นิรูปธิ
สพฺพาสเว ปริญฺญาย วิหรามิ อนาสโว
จตุนวุเต อิโต กปฺเป ยํ ทานมททึ ตทา
ทุคฺคตึ นาภิชานามิ ผลทานสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อมฺพปิณฺฑิโย เถโร อิมา คาถาโย อภาสิตฺถาติ
อมฺพปิณฺฑิยตฺเถรสฺส อปทานํ สมตฺตํ



ทสมํ ชมฺพูผลิยตฺเถราปทานํ
ปทุมุตฺตรพุทฺธสฺส โลกเชฏฺฐสฺส ตาทิโน
ปิณฺฑาย วิจรนฺตสฺส ธารโต อุตฺตมํ ยสํ
อคฺคผลํ คเหตฺวาน วิปฺปสนฺเนน เจตสา
ทกฺขิเณยฺยสฺส ธีรสฺส อทาสึ สตฺถุโน อหํ
เตน กมฺเมน ทิปทินฺท โลกเชฏฺฐ นราสภ
ปตฺโตมฺหิ อจลํ ฐานํ หิตฺวา ชยปราชยํ
สตสหสฺเส อิโต กปฺเป ยํ ทานมททึ ตทา
ทุคฺคตึ นาภิชานามิ อคฺคทานสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ชมฺพูผลิโย เถโร อิมา คาถาโย อภาสิตฺถาติ
ชมฺพูผลิยตฺเถรสฺส อปทานํ สมตฺตํ



อุทฺทานํ
เถโร เอกวิหารี จ สงฺขิโก ปาฏิหีรโก
ถวิโก อุจฺฉุขณฺฑี จ กลมฺพมฺพาฏกปฺปทา
หรีตกมฺพปิณฺฑี จ ชมฺพูโท ทสโม ยติ
ฉฬาสีติ จ คาถาโย คณิตาโย วิภาวิหิ
เอกวิหาริวคฺโค จตุจตฺตาฬีโส



ปญฺจจตฺตาฬีโส วิเภทกิวคฺโค
ปฐมํ วิเภทกพีชิยตฺเถราปทานํ
กกุสนฺโธ มหาวีโร สพฺพธมฺมาน ปารคู
คณมฺหา วูปกฏฺโฐ โส อคมาสิ วนนฺตรํ
วีชวีชํ คเหตฺวาน ลตาย อาจรึ อหํ
ภควา ตมฺหิ สมเย ฌายเต ปพฺพตนฺตเร
ทิสฺวานาหํ เทวเทวํ วิปฺปสนฺเนน เจตสา
ทกฺขิเณยฺยสฺส ธีรสฺส วีชวีชมทาสหํ
อิมสฺมึเยว กปฺปสฺมึ ยํ วีชมททึ ตทา
ทุคฺคตึ นาภิชานามิ วีชวีชสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา วิเภทกพีชิโย เถโร อิมา คาถาโย อภาสิตฺถาติ
วิเภทกพีชิยตฺเถรสฺส อปทานํ สมตฺตํ



ทุติยํ โกลทายกตฺเถราปทานํ
อชิเนน นิวตฺโถหํ วากจีรธโร ตทา
ภาริยา ปูรยิตฺวาน โกลํ หาสิ มมสฺสมํ
ตมฺหิ กาเล สิขี พุทฺโธ เอโก อทุติโย อหุ
มมสฺสมํ อุปาคญฺฉิ โชเตนฺโต สพฺพกาลิกํ
สกํ จิตฺตํ ปสาเทตฺวา วนฺทิตฺวาน จ สุพฺพตํ
อุโภหตฺเถหิ ปคฺคยฺห โกลํ พุทฺธสฺสทาสหํ
เอกตฺตึเส อิโต กปฺเป ยํ ผลํ อททึ ตทา
ทุคฺคตึ นาภิชานามิ โกลทานสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา โกลทายโก เถโร อิมา คาถาโย อภาสิตฺถาติ
โกลทายกตฺเถรสฺส อปทานํ สมตฺตํ




ตติยํ เวลุวผลิยตฺเถราปทานํ
จนฺทภาคานทีตีเร อสฺสโม สุกโต มม
เวลุวรุกฺเขหิ อากิณฺโณ นานาทุมนิเสวิโต
สุคนฺธํ เวลุวํ ทิสฺวา พุทฺธเสฏฺฐํ อนุสฺสรึ
ขาริภารํ ปูรยิตฺวา ตุฏฺโฐ สํวิคฺคมานโส
กกุสนฺธํ อุปาคมฺม พิลฺลปกฺกมทาสหํ
ปุญฺญกฺเขตฺตสฺส ธีรสฺส วิปฺปสนฺเนน เจตสา
อิมสฺมึเยว กปฺปสฺมึ ยํ ผลํ อททึ ตทา
ทุคฺคตึ นาภิชานามิ ผลทานสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา เวลุวผลิโย เถโร อิมา คาถาโย อภาสิตฺถาติ
เวลุวผลิยตฺเถรสฺส อปทานํ สมตฺตํ



จตุตฺถํ ภลฺลาตกทายกตฺเถราปทานํ
สุวณฺณวณฺณํ สมฺพุทฺธํ ทฺวตฺตึสวรลกฺขณํ
ปวนคฺเคน คจฺฉนฺตํ สาลราชํว ผุลฺลิตํ
ติณสนฺถรํ ปญฺญาเปตฺวา พุทฺธเสฏฺฐํ อยาจหํ
อนุกมฺปตุ มํ พุทฺโธ ภิกฺขํ อิจฺฉามิ ทาตเว
อนุกมฺปโก การุณิโก อตฺถทสฺสี มหายโส
มม สงฺกปฺปมญฺญาย โอรุยฺห มม อสฺสเม
โอโรหิตฺวาน สมฺพุทฺโธ นิสีทิ ปณฺณสนฺถเร
ภลฺลาตกํ คเหตฺวาน พุทฺธเสฏฺฐสฺสทาสหํ
มม นิชฺฌายมานสฺส ปริภุญฺชิ ตทา ชิโน
ตตฺถ จิตฺตํ ปสาเทตฺวา อภิวนฺทึ ตทา ชินํ
อฏฺฐารเส กปฺปสเต ยํ ผลํ อททึ ตทา
ทุคฺคตึ นาภิชานามิ ผลทานสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ



อิตฺถํ สุทํ อายสฺมา ภลฺลาตกทายโก เถโร อิมา คาถาโย อภาสิตฺถาติ
ภลฺลาตกทายกตฺเถรสฺส อปทานํ สมตฺตํ
ปญฺจมํ อุมฺมาปุปฺผิยตฺเถราปทานํ
นิโคฺรเธ หริโตภาเส สํวิรูฬฺหมฺหิ ปาทเป
อุมฺมามาลญฺหิ ปคฺคยฺห โพธิยา อภิโรปยึ
อิมสฺมึเยว กปฺปสฺมึ ยํ โพธิมภิปูชยึ
ทุคฺคตึ นาภิชานามิ โพธิปูชายิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิปสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อุมฺมาปุปฺผิโย เถโร อิมา คาถาโย อภาสิตฺถาติ
อุมฺมาปุปฺผิยตฺเถรสฺส อปทานํ สมตฺตํ
ฉฏฺฐํ อมฺพาฏกิยตฺเถราปทานํ
สุปุปฺผิตํ สาลวนํ โอคฺคยฺห เวสฺสภู มุนิ
นิสีทิ คิริทุคฺเคสุ อภิชาโตว เกสรี




ปสนฺนจิตฺโต สุมโน อมฺพาฏกมปูชยึ
ปุญฺญกฺเขตฺตํ มหาวีรํ ปสนฺโน เสหิ ปาณิภิ
เอกตฺตึเส อิโต กปฺเป ยํ ปุปฺผมภิโรปยึ
ทุคฺคตึ นาภิชานามิ พุทฺธปูชายิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อมฺพาฏกิโย เถโร อิมา คาถาโย อภาสิตฺถาติ
อิมฺพาฏกิยตฺเถรสฺส อปทานํ สมตฺตํ
สตฺตมํ สีหาสนิกตฺเถราปทานํ
ปทุมุตฺตรสฺส ภควโต สพฺพภูตหิเตสิโน
ปสนฺนจิตฺโต สุมโน สีหาสนมทาสหํ
เทวโลเก มนุสฺเส วา ยตฺถ ยตฺถ วสามหํ
ลภามิ วิปุลํ พฺยมฺหํ สีหาสนสฺสิทํ ผลํ
สุวณฺณรูปิยมยา โลหิตงฺกมยา พหู
มณิมยา จ ปลฺลงฺกา นิพฺพตฺตนฺติ มมํ สทา



โพธิยา อาสนํ กตฺวา ชลชุตฺตมนามิโน
อุจฺเจ กุเล ปชายามิ อโห ธมฺมสุธมฺมตา
สตสหสฺเส อิโต กปฺเป สีหาสนมกาสหํ
ทุคฺคตึ นาภิชานามิ สีหาสนสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สีหาสนิโก เถโร อิมา คาถาโย อภาสิตฺถาติ
สีหาสนิกตฺเถรสฺส อปทานํ สมตฺตํ
อฏฺฐมํ ปาทปีฐิยตฺเถราปทานํ
สุเมโธ นาม สมฺพุทฺโธ การุณิโก มหามุนิ
ตารยิตฺวา พหู สตฺเต นิพฺพุโต โส มหายโส
สีหาสนสฺส สามนฺตา สุเมธสฺส มเหสิโน
ปสนฺนจิตฺโต สุมโน ปาทปีฐมการยึ
กตฺวาน กุสลํ กมฺมํ สุขปากํ สุขุทฺรยํ
ปุญฺญกมฺเมน สํยุตฺโต ตาวตึสํ อคญฺฉหํ



ตตฺถ เม วสมานสฺส ปุญฺญกมฺมสมงฺคิโน
ปทานิ อุทฺธรนฺตสฺส โสณฺณปีฐา ภวนฺติ เม
ลาภา เตสํ สุลทฺธนฺเต เย ลภนฺติ อุปสฺสุติ
นิพฺพุเต การํ กตฺวาน ลภนฺติ วิปุลํ สุขํ
มยาปิ สุกตํ กมฺมํ วาณิชฺเช สุปโยชิตํ
ปาทปีฐํ กริตฺวาน โสณฺณปีฐํ ลภามหํ
ยํ ยํ ทิสํ ปกฺกมามิ เกนจิ กิจฺจเยนหํ
โสณฺณปีเฐ อกฺกมามิ ปุญฺญกมฺมสฺสิทํ ผลํ
ตึสกปฺปสหสฺสมฺหิ ยํ กมฺมมกรึ ตทา
ทุคฺคตึ นาภิชานามิ ปาทปีฐสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปาทปีฐิโย เถโร อิมา คาถาโย อภาสิตฺถาติ
ปาทปีฐิยตฺเถรสฺส อปทานํ สมตฺตํ



นวมํ เวทิยการกตฺเถราปทานํ
ปทุมุตฺตรสฺส พุทฺธสฺส โพธิยา ปาทปุตฺตเม
เวทิยํ สุกตํ กตฺวา สกํ จิตฺตํ ปสาทยึ
อคฺโคฬารานิ ภณฺฑานิ กตานิ อกตานิ จ
อนฺตลิกฺขา ปวสฺสนฺติ เวทิกาย อิทํ ผลํ
อุภโต พฺยุฬฺหสงฺคาเม ปกฺขนฺทนฺโต ภยานเก
ภยเภรวํ น ปสฺสามิ เวทิกาย อิทํ ผลํ
มม สงฺกปฺปมญฺญาย พฺยมฺหํ นิพฺพตฺตเต สุภํ
สยนานิ มหคฺฆานิ เวทิกาย อิทํ ผลํ
สตสหสฺเส อิโต กปฺเป ยํ เวทิกมการยึ
ทุคฺคตึ นาภิชานามิ เวทิกาย อิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา เวทิยการโก เถโร อิมา คาถาโย อภาสิตฺถาติ
เวทิยการกตฺเถรสฺส อปทานํ สมตฺตํ



ทสมํ โพธิฆรการกตฺเถราปทานํ
สิทฺธตฺถสฺส ภควโต ทิปทินฺทสฺส ตาทิโน
ปสนฺนจิตฺโต สุมโน โพธิฆรมการยึ
ตุสฺสิตํ อุปปนฺโนมฺหิ วสามิ รตเน ฆเร
น เม สีตํ ว อุณฺหํ วา วาโต คตฺเต น สมฺผุเส
ปญฺจสฏฺฐิมฺหิโต กปฺเป จกฺกวตฺติ อโหสหํ
กาสิกํ นาม นครํ วิสุกมฺเมน มาปิตํ
ทสโยชนอายามํ อฏฺฐโยชนวิตฺถตํ
น ตมฺหิ นคเร อตฺถิ กฏฺฐํ วลฺลี จ มตฺติกา
ติริยํ โยชนํ อาสิ อฑฺฒโยชนวิตฺถตํ
มงฺคโล นาม ปาสาโท วิสุกมฺเมน มาปิโต
จูฬาสีติสหสฺสานิ ถมฺภา โสวณฺณิยา อหุ
มณิมยา จ นิยฺยูหา ฉทนํ รูปิยํ อหุ
สพฺพโสณฺณมยํ ฆรํ วิสุกมฺเมน มาปิตํ
อชฺฌาวุตฺถํ มยา เอตํ ฆรทานสฺสิทํ ผลํ
เต สพฺเพ อนุโภตฺวาน เทวมานุสเก ภเว
อชฺช ปตฺโตมฺหิ นิพฺพานํ สนฺติปทํ อนุตฺตรํ
ตึสกปฺปสหสฺสมฺหิ โพธิฆรมการยึ



ทุคฺคตึ นาภิชานามิ ฆรทานสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา โพธิฆรการโก เถโร อิมา คาถาโย อภาสิตฺถาติ
โพธิฆรการกตฺเถรสฺส อปทานํ สมตฺตํ
อุทฺทานํ
วิเภทกิ โกลผลิ พิลฺลภลฺลาตกปฺปโท
อุมฺมา อมฺพาฏกิ เจว อาสนิ ปาทปีฐโก
เวทิกา โพธิฆริโก คาถาโย คณิตาปิจ
เอกูนาสีติกา สพฺพา อสฺมึ วคฺเค ปกิตฺติตา
วิเภทกิวคฺโค ปญฺจจตฺตาฬีโส



ฉจตฺตาฬีโส ชคติวคฺโค
ปฐมํ ชคติทายกตฺเถราปทานํ
ธมฺมทสฺสิสฺส มุนิโน โพธิยา ปาทปุตฺตเม
ปสนฺนจิตฺโต สุมโน ชคตึ การยึ อหํ
ทริโต ปพฺพตาโต วา รุกฺขโต ปติโต อหํ
จุโต ปติฏฺฐํ วินฺทามิ ชคติยา อิทํ ผลํ
น เม โจรา วิเหสนฺติ นาติมญฺญนฺติ ขตฺติยา
สพฺพามิตฺเตติกฺกมามิ ชคติยา อิทํ ผลํ
ยํ ยํ โยนูปปชฺชามิ เทวตฺตํ อถ มานุสํ
สพฺพตฺถ ปูชิโต โหมิ ชคติยา อิทํ ผลํ
อฏฺฐารเส กปฺปสเต ชคตึ การยึ อหํ
ทุคฺคตึ นาภิชานามิ ชคติทานสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ



อิตฺถํ สุทํ อายสฺมา ชคติทายโก เถโร อิมา คาถาโย อภาสิตฺถาติ
ชคติทายกตฺเถรสฺส อปทานํ สมตฺตํ
ทุติยํ โมรหตฺถิยตฺเถราปทานํ
โมรหตฺถํ คเหตฺวาน อุเปสิ โลกนายกํ
ปสนฺนจิตฺโต สุมโน โมรหตฺถํ อทาสหํ
อิมินา โมรหตฺเถน เจตนาปณิธีหิ จ
นิพฺพุตา เม ตโย อคฺคี ลภามิ วิปุลํ สุขํ
อโห พุทฺธา อโห ธมฺมา อโห โน สตฺถุสมฺปทา
ทตฺวานหํ โมรหตฺถํ ลภามิ วิปุลํ สุขํ
ติธคฺคี นิพฺพุตา มยฺหํ ภวา สพฺเพ สมูหตา
สพฺพาสวา ปริกฺขีณา นตฺถิ ทานิ ปุนพฺภโว
เอกตึเส อิโต กปฺเป ยํ ทานมททินฺตทา
ทุคฺคตึ นาภิชานามิ โมรหตฺถสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ



อิตฺถํ สุทํ อายสฺมา โมรหตฺถิโย เถโร อิมา คาถาโย อภาสิตฺถาติ
โมรหตฺถิยตฺเถรสฺส อปทานํ สมตฺตํ
ตติยํ สีหาสนพีชิยตฺเถราปทานํ
ติสฺสสฺสาหํ ภควโต โพธิรุกฺขํ อวนฺทิหํ
ปคฺคยฺห วีชนึ ตตฺถ สีหาสนมวิชฺชหํ
เทฺวนวุเต อิโต กปฺเป สีหาสนมวิชฺชหํ
ทุคฺคตึ นาภิชานามิ วีชนาย อิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สีหาสนพีชิโย เถโร อิมา คาถาโย อภาสิตฺถาติ
สีหาสนพีชิยตฺเถรสฺส อปทานํ สมตฺตํ
จตุตฺถํ ติณุกฺกธาริยตฺเถราปทานํ
ปุทุมุตฺตรสฺส พุทฺธสฺส โพธิยา ปาทปุตฺตเม
ปสนฺนจิตฺโต สุมโน ตโย อุกฺเก อธารยึ



สตสหสฺเส อิโต กปฺเป ยาหํ อุกฺกมธารยึ
ทุคฺคตึ นาภิชานามิ อุกฺกทานสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ติณุกฺกธาริโย เถโร อิมา คาถาโย อภาสิตฺถาติ
ติณุกฺกธาริยตฺเถรสฺส อปทานํ สมตฺตํ
ปญฺจมํ อกฺกมนทายกตฺเถราปทานํ
กกุสนฺธสฺส มุนิโน พฺราหฺมณสฺส วุสีมโต
ทิวาวิหารํ วชโต อกฺกมนมทาสหํ
อิมสฺมึเยว กปฺปสฺมึ ยํ ทานมททินฺตทา
ทุคฺคตึ นาภิชานามิ อกฺกมนสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ



ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อกฺกมนทายโก เถโร อิมา คาถาโย อภาสิตฺถาติ
อกฺกมนทายกตฺเถรสฺส อปทานํ สมตฺตํ
ฉฏฺฐํ วนโกรณฺฑิยตฺเถราปทานํ
สิทฺธตฺถสฺส ภควโต โลกเชฏฺฐสฺส ตาทิโน
วนโกรณฺฑมาทาย พุทฺธสฺส อภิโรปยึ
จตุนวุเต อิโต กปฺเป ยํ ปุปฺผมภิโรปยึ
ทุคฺคตึ นาภิชานามิ พุทฺธปูชายิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา วนโกรณฺฑิโย เถโร อิมา คาถาโย อภาสิตฺถาติ
วนโกรณฺฑิยตฺเถรสฺส อปทานํ สมตฺตํ
วีสติมํ ภาณวารํ


สตฺตมํ เอกฉตฺติยตฺเถราปทานํ
องฺคารชาตา ปฐวี กุกฺกุฬานุคตา มหิ
ปทุมุตฺตโร ภควา อพฺโภกาสมฺหิ จงฺกมิ
ปณฺฑรํ ฉตฺตมาทาย อทฺธานํ ปติปชฺชหํ
ตตฺถ ทิสฺวาน สมฺพุทฺธํ จิตฺตํ เม อุปปชฺชถ
มรีจิโมผุนา ภูมิ องฺคาราว มหี อยํ
อุปฏฺฐนฺติ มหาวาตา สรีรกายุเขปนา
สีตํ อุณฺหํ วิหนติ วาตาตปนิวารณํ
ปฏิคฺคณฺห อิมํ ฉตฺตํ ผสฺสยิสฺสามิ นิพฺพุตึ
อนุกมฺปโก การุณิโก ปทุมุตฺตโร มหายโส
มม สงฺกปฺปมญฺญาย ปฏิคฺคณฺหิ ตทา ชิโน
ตึสกปฺปานิ เทวินฺโท เทวรชฺชมการยึ
สตานํ ปญฺจกฺขตฺตุํ จ จกฺกวตฺติ อโหสหํ
ปเทสรชฺชํ วิปุลํ คณนาโต อสงฺขยํ
อนุโภมิ สกํ กมฺมํ ปุพฺเพ สุกตมตฺตโน
อยํ เม ปจฺฉิมา ชาติ จริโม วตฺตเต ภโว
อชฺชาปิ เสตฉตฺตํ เม สพฺพกาลํ ธรียติ
สตสหสฺเส อิโต กปฺเป ยํ ฉตฺตมททึ ตทา
ทุคฺคตึ นาภิชานามิ ฉตฺตทานสฺสิทํ ผลํ





กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา เอกฉตฺติโย เถโร อิมา คาถาโย อภาสิตฺถาติ
เอกฉตฺติยตฺเถรสฺส อปทานํ สมตฺตํ
อฏฺฐมํ ชาติปุปฺผิยตฺเถราปทานํ
ปรินิพฺพุเต ภควติ ปทุมุตฺตเร มหายเส
ปุปฺผจงฺโกฏเก คเหตฺวา สรีรํ อภิโรปยึ
ตตฺถ จิตฺตํ ปสาเทตฺวา นิมฺมานํ อคมาสหํ
เทวโลกํ คโต สนฺโต ปุญฺญกมฺมํ จรามหํ
อมฺพรา ปุปฺผวสฺโส เม สพฺพกาลํ ปวสฺสติ
สมฺภวามิ มนุสฺเส เว ราชา โหมิ มหายโส
ตหึ กุสุมวสฺโส เม อภิวสฺสติ สพฺพทา
กาเยสุ ปุปฺผปูชาย วาหสา สพฺพทสฺสิโน
อยํ ปจฺฉิมโก มยฺหํ จริโม วตฺตเต ภโว
อชฺชาปิ ปุปฺผวสฺโส เม อภิวสฺสติ สพฺพทา




สตสหสฺเส อิโต กปฺเป ยํ ปุปฺผํ อภิโรปยึ
ทุคฺคตึ นาภิชานามิ เทหปูชายิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ชาติปุปฺผิโย เถโร อิมา คาถาโย อภาสิตฺถาติ
ชาติปุปฺผิยตฺเถรสฺส อปทานํ สมตฺตํ
นวมํ สตฺติปณฺณิยตฺเถราปทานํ
นีหรนฺเต สรีรมฺหิ วิชฺชมานาสุ เภริสุ
ปสนฺนจิตฺโต สุมโน สตฺติปุปฺผํ อปูชยึ
สตสหสฺเส อิโต กปฺเป ยํ ปุปฺผํ อภิปูชยึ
ทุคฺคตึ นาภิชานามิ เทหปูชายิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ



ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สตฺติปณฺณิโย เถโร อิมา คาถาโย อภาสิตฺถาติ
สตฺติปณฺณิยตฺเถรสฺส อปทานํ สมตฺตํ
ทสมํ คนฺธปูชกตฺเถราปทานํ
จิตเกสุ กุรุมาเนสุ นานาคนฺเธ สมาหเฏ
ปสนฺนจิตฺโต สุมโน คนฺธมุฏฺฐึ อปูชยึ
สตสหสฺเส อิโต กปฺเป จิตกํ ยํ อปูชยึ
ทุคฺคตึ นาภิชานามิ จิตปูชายิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา คนฺธปูชโก เถโร อิมา คาถาโย อภาสิตฺถาติ
คนฺธปูชกตฺเถรสฺส อปทานํ สมตฺตํ


อุทฺทานํ
ชคตี โมรหตฺโถ จ อาสนิ อุกฺกธารโก
อกฺกมิ วนโกรณฺฑิ ฉตฺตโท ชาติปูชโก
สตฺติปณฺณิโย เถโร จ ทสโม คนฺธปูชโก
สตฺตสฏฺฐี จ คาถาโย คณิตาโย วิภาวิหิ
ชคติทายกวคฺโค ฉจตฺตาฬีโส



สตฺตจตฺตาฬีโส สาลปุปฺผิวคฺโค
ปฐมํ สาลกุสุมิยตฺเถราปทานํ
ปรินิพฺพุเต ภควติ ชลชุตฺตมนามเก
อาโรปิตมฺหิ จิตเก สาลปุปฺผํ อปูชยึ
สตสหสฺเส อิโต กปฺเป ยํ ปุปฺผมภิปูชยึ
ทุคฺคตึ นาภิชานามิ จิตปูชายิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สาลกุสุมิโย เถโร อิมา คาถาโย อภาสิตฺถาติ
สาลกุสุมิยตฺเถรสฺส อปทานํ สมตฺตํ
ทุติยํ จิตกปูชกตฺเถราปทานํ
ฌายมานสฺส ภควโต สิขิโน โลกพนฺธุโน
อฏฺฐ จมฺปกปุปฺผานิ จิตกํ อภิโรปยึ
เอกตึเส อิโต กปฺเป ยํ ปุปฺผํ อภิโรปยึ


ทุคฺคตึ นาภิชานามิ พุทฺธปูชายิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา จิตกปูชโก เถโร อิมา คาถาโย อภาสิตฺถาติ
จิตกปูชกตฺเถรสฺส อปทานํ สมตฺตํ
ตติยํ จิตกนิพฺพาปกตฺเถราปทานํ
ฑยฺหมาเน สรีรมฺหิ เวสฺสภุสฺส มเหสิโน
คนฺโธทกํ คเหตฺวาน จิตํ นิพฺพาปยึ อหํ
เอกตฺตึเส อิโต กปฺเป จิตํ นิพฺพาปยึ อหํ
ทุคฺคตึ นาภิชานามิ คนฺโธทกสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ



ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา จิตกนิพฺพาปโก เถโร อิมา คาถาโย อภาสิตฺถาติ
จิตกนิพฺพาปกตฺเถรสฺส อปทานํ สมตฺตํ
จตุตฺถํ เสตุทายกตฺเถราปทานํ
วิปสฺสิโน ภควโต จงฺกมนฺตสฺส สมฺมุขา
ปสนฺนจิตฺโต สุมโน เสตุํ การาปยึ อหํ
เอกนวุเต อิโต กปฺเป ยํ เสตุํ การยึ อหํ
ทุคฺคตึ นาภิชานามิ เสตุทานสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา เสตุทายโก เถโร อิมา คาถาโย อภาสิตฺถาติ
เสตุทายกตฺเถรสฺส อปทานํ สมตฺตํ


ปญฺจมํ สุมนตาลวณฺฏิยตฺเถราปทานํ
สิทฺธตฺถสฺส ภควโต ตาลวณฺฏํ อทาสหํ
สุมเนหิ ปฏิจฺฉนฺนํ ธารยามิ มหายสํ
จตุนวุเต อิโต กปฺเป ตาลวณฺฏํ อทาสหํ
ทุคฺคตึ นาภิชานามิ ตาลวณฺฏสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สุมนตาลวณฺฏิโย เถโร อิมา คาถาโย อภาสิตฺถาติ
สุมนตาลวณฺฏิยตฺเถรสฺส อปทานํ สมตฺตํ
ฉฏฺฐํ อวฏผลิยตฺเถราปทานํ
สตรํสี นาม ภควา สยมฺภู อปราชิโต
วิเวกกาโม สมฺพุทฺโธ โคจรายาภินิกฺขมิ
ผลหตฺโถ อหํ ทิสฺวา อุปคญฺฉึ นราสภํ
ปสนฺนจิตฺโต สุมโน อทาสึ อวฏํ ผลํ


จตุนวุเต อิโต กปฺเป ยํ ผลํ อททึ ตทา
ทุคฺคตึ นาภิชานามิ ผลทานสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อวฏผลิโย เถโร อิมา คาถาโย อภาสิตฺถาติ
อวฏผลิยตฺเถรสฺส อปทานํ สมตฺตํ
สตฺตมํ ลพุชผลทายกตฺเถราปทานํ
นคเร พนฺธุมติยา อารามิโก อหํ ตทา
อทฺทสํ วิรชํ พุทฺธํ คจฺฉนฺตํ อนิลญฺชเส
ลพุชผลมาทาย พุทฺธเสฏฺฐสฺสทาสหํ
อากาเสว ฐิโต สนฺโต ปฏิคฺคณฺหิ มหายโส
วิตฺติสญฺชนโน มยฺหํ ทิฏฺฐธมฺเม สุขาวโห
ผลํ พุทฺธสฺส ทตฺวาน วิปฺปสนฺเนน เจตสา
อธิคฺคญฺฉึ ตทา ปีตึ วิปุลํ สุขมุตฺตมํ
อุปฺปชฺชเต เม รตนํ นิพฺพตฺตสฺส ตหึ ตหึ



เอกนวุเต อิโต กปฺเป ยํ ผลํ อททึ ตทา
ทุคฺคตึ นาภิชานามิ ผลทานสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ลพุชผลทายโก เถโร อิมา คาถาโย อภาสิตฺถาติ
ลพุชผลทายกตฺเถรสฺส อปทานํ สมตฺตํ
อฏฺฐมํ มิลกฺขุผลทายกตฺเถราปทาน
วนนฺตเร พุทฺธํ ทิสฺวา อตฺถทสฺสึ มหายสํ
ปสนฺนจิตฺโต สุมโน มิลกฺขุสฺส ผลํ อทํ
อฏฺฐารเส กปฺปสเต ยํ ผลํ อททึ ตทา
ทุคฺคตึ นาภิชานามิ ผลทานสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ



ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา มิลกฺขุผลทายโก เถโร อิมา คาถาโย อภาสิตฺถาติ
มิลกฺขุผลทายกตฺเถรสฺส อปทานํ สมตฺตํ
นวมํ สยมฺปฏิภาณิยตฺเถราปทานํ
กกุธํ วิลสนฺตํว เทวเทวํ นราสภํ
รถิยํ ปฏิปชฺชนฺตํ โก ทิสฺวา นปฺปสีทติ
ตมนฺธการํ นาเสตฺวา สนฺตาเรตฺวา พหุํ ชนํ
ญาณาโลเกน โชตนฺตํ โก ทิสฺวา นปฺปสีทติ
วสีสตสหสฺเสหิ นิยฺยนฺตํ โลกนายกํ
อุทฺธรนฺตํ ฬหู สตฺเต โก ทิสฺวา นปฺปสีทติ
อาหนิตฺวา ธมฺมเภรึ มทฺทนฺตํ ติตฺถิเย คเณ
สีหนาทํ ว นทนฺตํ โก ทิสฺวา นปฺปสีทติ
ยาวตา พฺรหฺมโลกมฺหา อาคนฺตฺวาน สพฺรหฺมกา
ปุจฺฉนฺติ นิปุเณ ปเญฺห โก ทิสฺวา นปฺปสีทติ
ยสฺสญฺชลึ กริตฺวาน อาธาวนฺติ สเทวกา
เตน ปุญฺญํ อนุโภนฺติ โก ทิสฺวา นปฺปสีทติ
สพฺเพ ชนา สมาคนฺตฺวา สมฺปวาเรนฺติ จกฺขุมํ
น วิกมฺปติ อชฺฌิฏฺโฐ โก ทิสฺวา นปฺปสีทติ



นครํ ปวีสโต ยสฺส นทนฺติ เภริโย พหู
วินทนฺติ คชา มตฺตา โก ทิสฺวา นปฺปสีทติ
วีถิยา คจฺฉโต ยสฺส ปภา วา โชตเต สทา
อพฺภุนฺนตา สมา โหนฺติ โก ทิสฺวา นปฺปสีทติ
พฺยาหรนฺตสฺส พุทฺธสฺส จกฺวาฬมฺหิ สุยฺยติ
สพฺเพ สตฺเต วิญฺญาเปติ โก ทิสฺวา นปฺปสีทติ
สตสหสฺเส อิโต กปฺเป ยํ พุทฺธมภิกิตฺตยึ
ทุคฺคตึ นาภิชานามิ กิตฺตนาย อิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สยมฺปฏิภาณิโย เถโร อิมา คาถาโย อภาสิตฺถาติ
สยมฺปฏิภาณิยตฺเถรสฺส อปทานํ สมตฺตํ
ทสมํ นิมิตฺตพฺยากรณิยตฺเถราปทานํ
อชฺโฌคเหตฺวา หิมวนฺตํ มนฺเต วาเจมหนฺตทา
จตุปญฺญาสสหสฺสานิ สิสฺสา มยฺหํ อุปฏฺฐหุํ



อธิตา เวทคู สพฺเพ ฉฬงฺเค ปารมึ คตา
สกวิชฺชาหุปตฺถทฺธา หิมวนฺเต วสนฺติ เต
จวิตฺวา ตุสิตา กายา เทวปุตฺโต มหายโส
อุปฺปชฺชิ มาตุกุจฺฉิสฺมึ สมฺปชาโน ปฏิสฺสโต
สมฺพุทฺเธ อุปปชฺชนฺเต ทสสหสฺสิ กมฺปถ
อนฺธา จกฺขุํ อลภึสุ อุปฺปชฺชนฺตมฺหิ นายเก
ฉปฺปการมกมฺปิตฺถ เกวลา วสุธา อยํ
นิคฺโฆสสทฺทํ สุตฺวาน วิมฺหยึสุ มหาชนา
สพฺเพ ชนา สมาคมฺม อคญฺฉฉ มม สนฺติเก
วสุธายํ ปกมฺปิตฺถ กึวิปาโก ภวิสฺสติ
วิทสฺสามิ ตทา เตสํ มา ภายิตฺถ นตฺถิ โว ภยํ
วิสฺสฏฺฐา โหถ สพฺเพปิ อุปฺปาโทยํ สุขตฺถิโก
อฏฺฐเหตูหิ สมฺผสฺสา วสุธายํ ปกมฺปติ
ตถา นิมิตฺตา ทิสฺสนฺติ โอภาโส วิปุโล มหา
อสํสยํ พุทฺธเสฏฺโฐ อุปฺปชฺชิสฺสติ จกฺขุมา
สญฺญาเปตฺวาน ชนตํ ปญฺจ สีเล กเถสหํ
สุตฺวาน ปญฺจ สีลานิ พุทฺธุปฺปาทญฺจ ทุลฺลภํ
อุพฺเพงฺคชาตา สุมนา ตุฏฺฐหฏฺฐา อเหสุ เต
เทฺวนวุเต อิโต กปฺเป ยํ นิมิตฺตํ วิยากรึ
ทุคฺคตึ นาภิชานามิ พฺยากรณสฺสิทํ ผลํ




กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา นิมิตฺตพฺยากรณิโย เถโร อิมา คาถาโย อภาสิตฺถาติ
นิมิตฺตพฺยากรณิยตฺเถรสฺส อปทานํ สมตฺตํ
อุทฺทานํ
สาลกุสุมิโย เถโร ปูชา นิพฺพาปโกปิจ
เสตุโท ตาลวณฺฏิ จ อวฏํ ลพุชมฺปโท
มิลกฺขุ ปฏิภาณี จ เวยฺยากรณิโย ทิชา
เทฺวสตฺตติ จ คาถาโย คณิตาโย วิภาวิภิ
สาลปุปฺผิวคฺโค สตฺตจตฺตาฬีโส



อฏฺฐจตฺตาฬีโส นฬมาลิวคฺโค
ปฐมํ นฬมาลิยตฺเถราปทานํ
สุวณฺณวณฺณํ สมฺพุทฺธํ อาหุตีนํ ปฏิคฺคหํ
ปวนคฺเคน คจฺฉนฺตํ อทฺทสํ โลกนายกํ
นฬมาลํ คเหตฺวาน นิกฺขมนฺโต จ ตาวเท
ตตฺถทฺทสาสิ สมฺพุทฺธํ โอฆติณฺณมนาสวํ
ปสนฺนจิตฺโต สุมโน นฬมาลํ อปูชยึ
ทกฺขิเณยฺยํ มหาวีรํ สพฺพโลกานุกมฺปกํ
เอกตฺตึเส อิโต กปฺเป ยํ ปุปฺผํ อภิโรปยึ
ทุคฺคตึ นาภิชานามิ พุทฺธปูชายิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา นฬมาลิโย เถโร อิมา คาถาโย อภาสิตฺถาติ
นฬมาลิยตฺเถรสฺส อปทานํ สมตฺตํ



ทุติยํ มณิปูชกตฺเถราปทานํ
ปทุมุตฺตโร นาม ชิโน สพฺพธมฺมาน ปารคู
วิเวกกาโม สมฺพุทฺโธ คจฺฉเต อนิลญฺชเส
อวิทูเร หิมวนฺตสฺส มหาชาตสฺสโร อหุ
ตตฺถ เม ภวนํ อาสิ ปุญฺญกมฺเมน สํยุตํ
ภวนา นิกฺขมิตฺวาน อทฺทสํ โลกนายกํ
อินฺทีวรํว ชลิตํ อาทิตฺตํว หุตาสนํ
วิชนํ อทฺทสํ ปุปฺผํ ปูชยิสฺสนฺติ นายกํ
สกํ จิตฺตํ ปสาเทตฺวา อวนฺทึ สตฺถุโน อหํ
มมํ สีสมณึ คยฺห ปูชยึ โลกนายกํ
อิมาย มณิปูชาย วิปาโก โหตุ ภทฺทโก
ปทุมุตฺตโร โลกวิทู อาหุตีนํ ปฏิคฺคโห
อนฺตลิกฺเข ฐิโต สตฺถา อิมํ คาถํ อภาสถ
โส เต อิชฺฌตุ สงฺกปฺโป ลภตุ วิปุลํ สุขํ
อิมาย มณิปูชาย อนุโภหิ มหายสํ
อิทํ วตฺวาน สมฺพุทฺโธ ชลชุตฺตมนามโก
อคมาสิ พุทฺธเสฏฺโฐ ยสฺส จิตฺตํ ปณีหิตํ
สฏฺฐิกปฺปานิ เทวินฺโท เทวรชฺชมการยึ
อเนกสตกฺขตฺตุญฺจ จกฺกวตฺติ อโหสหํ




ปุพฺพกมฺมํ สรนฺตสฺส เทวภูตสฺส เม สโต
มณิ นิพฺพตฺตเต มยฺหํ อาโลกกรโณ มม
ฉฬาสีติสหสฺสานิ นาริโย เม ปริคฺคหา
วิจิตฺตวตฺถาภรณา อามุตฺตมณิกุณฺฑลา
อาฬารมุขา หสุลา สุสญฺญา ตนุมชฺฌิมา
ปริวาเรนฺติ มํ นิจฺจํ มณิปูชายิทํ ผลํ
โสณฺณมยา มณิมยา โลหิตงฺกมยา ตถา
ภณฺฑา เม สุกตา โหนฺติ ยทิจฺฉสิ ปิลนฺธนา
กูฏาคารา คุหา รมฺมา สยนญฺจ มหารหํ
มม สงฺกปฺปมญฺญาย นิพฺพตฺตนฺติ ยถิจฺฉิกํ
ลาภา เตสํ สุลทฺธญฺจ เย ลภนฺติ อุปสฺสุตึ
ปุญฺญกฺเขตฺตํ มนุสฺสานํ โอสถํ สพฺพปาณินํ
มยฺหํปิ สุกตํ กมฺมํ โยหํ อทกฺขิ นายกํ
วินิปาตา สุมุตฺโตมฺหิ ปตฺโตมฺหิ อจลํ ปทํ
ยํ ยํ โยนูปปชฺชามิ เทวตฺตํ อถ มานุสํ
ทิวสญฺเจว รตฺติญฺจ อาโลโก โหติ เม สทา
ตาเยว มณิปูชาย อนุโภตฺวาน สมฺปทา
ญาณาโลโก มยา ทิฏฺโฐ ปตฺโตมฺหิ อจลํ ปทํ
สตสหสฺเส อิโต กปฺเป ยํ มณิมภิปูชยึ
ทุคฺคตึ นาภิชานามิ มณิปูชายิทํ ผลํ





กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา มณิปูชโก เถโร อิมา คาถาโย อภาสิตฺถาติ
มณิปูชกตฺเถรสฺส อปทานํ สมตฺตํ
ตติยํ อุกฺกาสติกตฺเถราปทานํ
โกสิโก นาม ภควา จิตฺตกูเฏ วสี ตทา
ฌายี ฌานรโต พุทฺโธ วิเวกาภิรโต มุนิ
อชฺโฌคเหตฺวา หิมวนฺตํ นารีคณปุรกฺขโต
อทฺทสํ โกสิกํ พุทฺธํ ปุณฺณมาเยว จนฺทิมํ
อุกฺกาสเต คเหตฺวาน ปริวาเรสหนฺตทา
สตฺตรตฺตินฺทิวํ พุทฺธํ อฏฺฐเมน อคจฺฉหํ
วุฏฺฐิตํ โกสิกํ พุทฺธํ สยมฺภุํ อปราชิตํ
ปสนฺนจิตฺโต วนฺทิตฺวา เอกํ ภิกฺขํ อทาสหํ
เตน กมฺเมน ทิปทินฺท โลกเชฏฺฐ นราสภ
อุปฺปชฺชึ ตุสิเต กาเย เอกภิกฺขายิทํ ผลํ



ทิวสญฺเจว รตฺติญฺจ อาโลโก โหติ เม สทา
สมนฺตา โยชนสตํ โอภาเสน ผรามหํ
ปญฺจปญฺญาสกปฺปมฺหิ จกฺกวตฺติ อโหสหํ
จาตุรนฺโต วิชิตาวี ชมฺพูมณฺฑสฺส อิสฺสโร
ตทา เม นครํ อาสิ อิทฺธํ ผีตํ สุนิมฺมิตํ
ตึสโยชนอายามํ วิตฺถาเรน จ วีสติ
โสภนํ นาม นครํ วิสุกมฺเมน มาปิตํ
ทสสทฺทา วิวิตฺตนฺตํ สมฺมตาฬสมาหิตํ
น ตสฺมึ นคเร อตฺถิ วลฺลี กฏฺฐญฺจ มตฺติกา
สพฺพโสณฺณมยํเยว โชตเต นิจฺจกาลิกํ
จตุปาการปริกฺขิตฺตํ ตโย อาสุํ มณิมยา
เวมชฺเฌ ตาลปนฺติ จ วิสุกมฺเมน มาปิตา
ทสสหสฺสโปกฺขรณี ปทุมุปฺปลฉาทิตา
ปุณฺฑรีกาทิสญฺฉนฺนา นานาคนฺธสเมริตา
จตุนวุเต อิโต กปฺเป ยํ อุกฺกํ ธารยึ อหํ
ทุคฺคตึ นาภิชานามิ อุกฺกาธารสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ




ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อุกฺกาสติโก เถโร อิมา คาถาโย อภาสิตฺถาติ
อุกฺกาสติกตฺเถรสฺส อปทานํ สมตฺตํ
จตุตฺถํ สุมนวีชนิยตฺเถราปทานํ
วิปสฺสิโน ภควโต โพธิยา ปาทปุตฺตเม
สุมโน พีชนึ คยฺห อวีชึ โพธิมุตฺตมํ
เอกนวุเต อิโต กปฺเป อวีชึ โพธิมุตฺตมํ
ทุคฺคตึ นาภิชานามิ พีชนาย อิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สุมนวีชนิโย เถโร อิมา คาถาโย อภาสิตฺถาติ
สุมนวีชนิยตฺเถรสฺส อปทานํ สมตฺตํ


ปญฺจมํ กุมฺมาสทายกตฺเถราปทานํ
เอสนาย จรนฺตสฺส วิปสฺสิโน มเหสิโน
ริตฺตกํ ปตฺตํ ทิสฺวาน กุมฺมาสํ ปูรยึ อหํ
เอกนวุเต อิโต กปฺเป ยํ ภิกฺขํ อททึ ตทา
ทุคฺคตึ นาภิชานามิ กุมฺมาสสฺส อิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา กุมฺมาสทายโก เถโร อิมา คาถาโย อภาสิตฺถาติ
กุมฺมาสทายกตฺเถรสฺส อปทานํ สมตฺตํ
ฉฏฺฐํ กุสฏฺฐกทายกตฺเถราปทานํ
กสฺสปสฺส ภควโต พฺราหฺมณสฺส วุสีมโต
ปสนฺนจิตฺโต สุมโน กุสฏฺฐกมทาสหํ
อิมสฺมึเยว กปฺปสฺมึ กุสฏฺฐกมทาสหํ
ทุคฺคตึ นาภิชานามิ กุสฏฺฐกสฺสิทํ ผลํ


กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา กุสฏฺฐกทายโก เถโร อิมา คาถาโย อภาสิตฺถาติ
กุสฏฺฐกทายกตฺเถรสฺส อปทานํ สมตฺตํ
สตฺตมํ คิริปุนฺนาคิยตฺเถราปทานํ
โสภิโต นาม สมฺพุทฺโธ จิตฺตกูเฏ วสี ตทา
คเหตฺวา คิริปุนฺนาคํ สยมฺภุํ อภิปูชยึ
จตุนวุเต อิโต กปฺเป สมฺพุทฺธมภิปูชยึ
ทุคฺคตึ นาภิชานามิ พุทฺธปูชายิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ



อิตฺถํ สุทํ อายสฺมา คิริปุนฺนาคิโย เถโร อิมา คาถาโย อภาสิตฺถาติ
คิริปุนฺนาคิยตฺเถรสฺส อปทานํ สมตฺตํ
อฏฺฐมํ วลฺลิการผลทายกตฺเถราปทานํ
สุมโน นาม สมฺพุทฺโธ ตกฺกรายํ วสี ตทา
วลฺลิการผลํ คยฺห สยมฺภุสฺส อทาสหํ
เอกตฺตึเส อิโต กปฺเป ยํ ผลํ อททึ ตทา
ทุคฺคตึ นาภิชานามิ ผลทานสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา วลฺลิการผลทายโก เถโร อิมา คาถาโย อภาสิตฺถาติ
วลฺลิการผลทายกตฺเถรสฺส อปทานํ สมตฺตํ
นวมํ ปานธิทายกตฺเถราปทานํ
อโนมทสฺสี ภควา โลกเชฏฺโฐ นราสโภ
ทิวาวิหารา นิกฺขมฺม วีถิมารุยฺหิ จกฺขุมา


ปานธึ สุกตํ คยฺห อทฺธานํ ปฏิปชฺชหํ
ตตฺถทฺทสาสึ สมฺพุทฺธํ ปตฺติกํ จารุทสฺสนํ
สกํ จิตฺตํ ปสาเทตฺวา นีหริตฺวาน ปานธึ
ปาทมูเล ฐเปตฺวาน อิทํ วจนมพฺรวึ
อภิรูห มหาวีร สุคตินฺท วินายก
อิโต ผลํ ลภิสฺสามิ โส เม อตฺโถ สมิชฺฌตุ
อโนมทสฺสี ภควา โลกเชฏฺโฐ นราสโภ
ปานธึ อภิรูหิตฺวา อิทํ วจนมพฺรวิ
โย ปานธึ เม อทาสิ ปสนฺโน เสหิ ปาณิภิ
ตมหํ กิตฺตยิสฺสามิ สุณาถ มม ภาสโต
พุทฺธสฺส คิรมญฺญาย สพฺเพ เทวา สมาคตา
อุทคฺคจิตฺตา สุมนา เวทชาตา กตญฺชลี
ปานธิเมว ทาเนน สุขิโตยํ ภวิสฺสติ
ปญฺจปญฺญาสกฺขตฺตุญฺจ เทวรชฺชํ กริสฺสติ
สหสฺสกฺขตฺตุํ ราชา จ จกฺกวตฺติ ภวิสฺสติ
ปเทสรชฺชํ วิปุลํ คณนาโต อสงฺขยํ
อปริเมยฺเย อิโต กปฺเป โอกฺกากกุลสมฺภโว
โคตโม นาม นาเมน สตฺถา โลเก ภวิสฺสติ
ตสฺส ธมฺเมสุ ทายาโท โอรโส ธมฺมนิมฺมิโต
สพฺพาสเว ปริญฺญาย นิพฺพายิสฺสตินาสโว



เทวโลเก มนุสฺเส วา นิพฺพตฺติสฺสติ ปญฺญวา
เทวยานปฏิภาคํ ยานํ ปฏิลภิสฺสติ
ปาสาทา สิวิกา มยฺหํ หตฺถิโน สมลงฺกตา
รถา วาชญฺญสํยุตฺตา สทา ปาตุภวนฺติ เม
อคารา นิกฺขมนฺโตปิ รเถน นิกฺขมึ อหํ
เกเสสุ ฉิชฺชมาเนสุ อรหตฺตํ อปาปุณึ
ลาภา มยฺหํ สุลทฺธํ เม วาณิชํ สุปฺปโยชิตํ
ทตฺวาน ปานธึ เอกํ ปตฺโตมฺหิ อจลํ ปทํ
อปริเมยฺเย อิโต กปฺเป ยํ ปานธิมทาสหํ
ทุคฺคตึ นาภิชานามิ ปานธิสฺส อิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปานธิทายโก เถโร อิมา คาถาโย อภาสิตฺถาติ
ปานธิทายกตฺเถรสฺส อปทานํ สมตฺตํ



ทสมํ ปุฬินจงฺกมิยตฺเถราปทานํ
มิคลุทฺโธ ปุเร อาสึ อรญฺเญ กานเน อหํ
วาตมิคํ คเวสนฺโต จงฺกมํ อทฺทสํ อหํ
อุจฺฉงฺเคน ปุฬินํ คยฺห จงฺกเม โอกิรึ อหํ
ปสนฺนจิตฺโต สุมโน สุคตสฺส สิรีมโต
เอกตฺตึเส อิโต กปฺเป ปุฬินํ โอกิรึ อหํ
ทุคฺคตึ นาภิชานามิ ปุฬินสฺส อิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปุฬินจงฺกมิโย เถโร อิมา คาถาโย อภาสิตฺถาติ
ปุฬินจงฺกมิยตฺเถรสฺส อปทานํ สมตฺตํ
อุทฺทานํ
นฬมาลิ มณิทโท อุกฺกาสติกวีชนิ
กุมฺมาสญฺจ กุสฏฺฐญฺจ คิริปุนฺนาคิโยปิจ



วลฺลิกาโร ปานธิโท อโถ ปุฬินจงฺกโม
คาถาโย ปญฺจนวุติ คณิตาโย วิภาวิภิ
นฬมาลิวคฺโค อฏฺฐจตฺตาฬีโส

เอกูนปญฺญาสโม ปํสุกูลวคฺโค
ปฐมํ ปํสุกูลสญฺญกตฺเถราปทานํ
ติสฺโส นามาสิ ภควา สยมฺภู โลกนายโก
ปํสุกูลํ ฐเปตฺวาน วิหารํ ปาวิสี ชิโน
สชฺชิตํ ธนุมาทาย ปกฺขิตฺตสลิลํ อหํ
มณฺฑลคฺคํ คเหตฺวาน กานนํ ปาวิสึ อหํ
ตตฺถทฺทสํ ปํสุกูลํ ทุมคฺเค ลคฺคิตํ ตทา
จาปํ ตตฺเถว นิกฺขิปฺป สีเส กตฺวาน อญฺชลึ
ปสนฺนจิตฺโต สุมโน วิปุลาย จ ปีติยา
พุทฺธเสฏฺฐํ สริตฺวาน ปํสุกูลํ อวนฺทหํ
เทฺวนวุเต อิโต กปฺเป ยํ ปํสุกูลมวนฺทหํ
ทุคฺคตึ นาภิชานามิ วนฺทนาย อิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว




สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปํสุกูลสญฺญโก เถโร อิมา คาถาโย อภาสิตฺถาติ
ปํสุกูลสญฺญกตฺเถรสฺส อปทานํ สมตฺตํ
ทุติยํ พุทฺธสญฺญกตฺเถราปทานํ
อชฺฌายิโก มนฺตธโร ติณฺณํ เวทาน ปารคู 
ลกฺขเณ อิติหาเส จ สนิฆณฺฑุสเกฏุเภ
นทีโสตปฏิภาคา สิสฺสา อายนฺติ เม ตทา
เตสาหํ มนฺตํ วาเจมิ รตฺตินฺทิวมตนฺทิโต
สิทฺธตฺโถ นาม สมฺพุทฺโธ โลเก อุปฺปชฺชิ ตาวเท
ตมนฺธการํ นาเสตฺวา ญาณาโลกํ ปวตฺตยิ
มม อญฺญตโร สิสฺโส สิสฺสานํ โส กเถสิ เม
สุตฺวาน เต เอตมตฺถํ อาโรเจสุํ มมํ ตทา
พุทฺโธ โลเก สมุปฺปนฺโน สพฺพญฺญู โลกนายโก
ตสฺสานุวตฺตติ ชโน ลาโภ มยฺหํ น วิชฺชติ
อธิจฺจุปฺปตฺติกา พุทฺธา จกฺขุมนฺโต มหายสา
ยนฺนูนาหํ พุทฺธเสฏฺฐํ ปสฺเสยฺยํ โลกนายกํ



อชินํ เม คเหตฺวาน วากจีรํ กมณฺฑลล
อสฺสมา อภินิกฺขมฺม สิสฺเส อามนฺตยึ อหํ
อุทุมฺพริกปุปฺผํว จนฺทมฺหิ สสกํ ยถา
วายสานํ ยถา ขีรํ ทุลฺลภํ โลกนายกํ
พุทฺโธ โลกมฺหิ อุปฺปนฺโน มนุสฺสตฺตํปิ ทุลฺลภํ
อุโภสุ วิชฺชมาเนสุ สวนญฺจ สุทุลฺลภํ
พุทฺโธ โลเก สมุปฺปนฺโน จกฺขุํ ลจฺฉาม โน ภวํ
เอถ สพฺเพ คมิสฺสาม สมฺมาสมฺพุทฺธสนฺติกํ
กมณฺฑลุธรา สพฺเพ ขราชินนิวาสิโน
เต ชฏาภารภริตา นิกฺขมฺม ปวนา ตทา
ยุตฺตมตฺตํ เปกฺขมานา อุตฺตมตฺถํ คเวสิโน
อายนฺติ นาคโปตาว อสมฺภีตาว เกสรี
อปฺปตาสา อโลลุปฺปา นิปกา สนฺตวุตฺติโน
อุญฺฉาย จรมานา เต พุทฺธเสฏฺฐํ อุปาคมม
ทิยฑฺฒโยชเน เทเส พฺยาธิ เม อุปปชฺชถ
พุทฺธเสฏฺฐํ สริตฺวาน ตตฺถ กาลํ กโต อหํ
จตุนวุเต อิโต กปฺเป ยํ สญฺญมลภึ ตทา
ทุคฺคตึ นาภิชานามิ พุทฺธสญฺญายิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว





สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา พุทฺธสญฺญโก เถโร อิมา คาถาโย อภาสิตฺถาติ
พุทฺธสญฺญกตฺเถรสฺส อปาทานํ สมตฺตํ
ตติยํ ภิสทายกตฺเถราปทานํ
โอคฺคยฺหาหํ โปกฺขรณึ นานากุญฺชรเสวิตํ
อุทฺธรามิ ภิสํ ตตฺถ อสนเหตุ อหํ ตทา
ภควา ตมฺหิ สมเย ปทุมุตฺตรสวฺหโย
รตฺตกมฺพลธโร พุทฺโธ คจฺฉสิ อนิลญฺชเส
ธุนนฺโต ปํสุกูลานิ สทฺทํ อสฺโสสหํ ตทา
อุทฺธํ นิชฺฌายมาโนหํ อทฺทสํ โลกนายกํ
ตตฺเถว ฐิตโก สนฺโต อายาจึ โลกนายกํ
มธุ ภึเสหิ สวติ ขีรสปฺปิ มุฬาลิภิ
ปฏิคฺคณฺหาตุ เม พุทฺโธ อนุกมฺปาย จกฺขุมา
ตโต การุณิโก สตฺถา โอโรหิตฺวา มหายโส
ปฏิคฺคณฺหิ มม ภิกฺขํ อนุกมฺปาย จกฺขุมา
ปฏิคฺคเหตฺวา สมฺพุทฺโธ อกา เม อนุโมทนํ




สุขี โหหิ มหาปุญฺญ คติ ตุยฺหํ สมิชฺฌตุ
อิมินา ภิสทาเนน ลภสฺสุ วิปุลํ สุขํ
อทํ วตฺวาน สมฺพุทฺโธ ชลชุตฺตมนามโก
ภิกฺขมาทาย สมฺพุทฺโธ อมฺพเรนาคมา ชิโน
ตโต ภิสํ คเหตฺวาน อาคญฺฉึ มม อสฺสมํ
ภิสํ รุกฺเข ลคฺคิตฺวาน มม ทานํ อนุสฺสรึ
มหาวาโต วุฏฺฐหิตฺวา สญฺจาเลสิ วนํ ตทา
อากาโส อภินาทิตฺถ อสนิยา ผลนฺติยา
ตโต เม อสนิปาโต มตฺถเก นิปติ ตทา
โส หิ นิสินฺนโก สนฺโต ตตฺถ กาลํ กโต อหํ
ปุญฺญกมฺเมน สํยุตฺโต ตุสิตํ อุปปชฺชหํ
กเลวรมฺเม ปติตํ เทวโลเก รมามหํ
ฉฬาสีติสหสฺสานิ นาริโย สมลงฺกตา
สายํ ปาตํ อุปฏฺเฐนฺติ ภิสทานสฺสิทํ ผลํ
มนุสฺสโยนิมาคนฺตฺวา สุขิโต โหมหํ ตทา
โภเค เม อูนตา นตฺถิ ภิสทานสฺสิทํ ผลํ
อนุกมฺปิตโก เตน เทวเทเวน ตาทินา
สพฺพาสวปริกฺขีโณ นตฺถิ ทานิ ปุนพฺภโว
สตสหสฺเส อิโต กปฺเป ยํ ภิกฺขมททึ ตทา
ทุคฺคตึ นาภิชานามิ ภิสทานสฺสิทํ ผลํ




กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ภิสทายโก เถโร อิมา คาถาโย อภาสิตฺถาติ
ภิสทายกตฺเถรสฺส อปทานํ สมตฺตํ
จตุตฺถํ ญาณตฺถวิกตฺเถราปทานํ
ทกฺขิเณ หิมวนฺตสฺส สุกโต อสฺสโม มม
อุตฺตมตฺถํ คเวสนฺโต วสามิ ปวเน ตทา
ลาภาลาเภน สนฺตุฏฺโฐ มูเลน จ ผเลน จ
อโนมสนฺโต อจริ วสามิ เอกโก อหํ
สุเมโธ นาม สมฺพุทฺโธ โลเก อุปฺปชฺชิ ตาวเท
จตุสจฺจํ ปกาเสติ อุทฺธรนฺโต มหาชนํ
นาหํ สุโณมิ สมฺพุทฺธํ นปิ เม โกจิ สาสติ
อฏฺฐวสฺเส อติกฺกนฺเต อสฺโสสึ โลกนายกํ
อคฺคึ ทารุํ นิหริตฺวา สมฺมชฺชิตฺวาน อสฺสมํ
ขาริภารํ คเหตฺวาน นิกฺขมึ ปวนา อหํ



เอกรตฺตึ วสนฺโตหํ คาเมสุ นิคเมสุ จ
อนุปุพฺเพน จนฺทวตึ ตทาหํ อุปสงฺกมึ
ภควา ตมฺหิ สมเย สุเมโธ โลกนายโก
อุทฺธรนฺโต พหู สตฺเต เทเสติ อมตํปทํ
ชนกายมติกฺกมฺม วนฺทิตฺวา ชินสาคตํ
เอกํสํ อชินํ กตฺวา สนฺถวึ โลกนายกํ
ตุวํ สตฺถา จ เกตุว ธโช ยูโปว ปาณินํ
ปรายโน ปติฏฺฐา จ ทีโป จ ทิปทุตฺตโม
เอกวีสติมํ ภาณวารํ
เนปุญฺโญ ทสฺสเน ธีโร ตาเรสิ ชนตํ ตุวํ
นตฺถญฺโญ ตารโก โลเก ตวุตฺตริตฺตโร มุเน
สกฺกา ภเว กุสคฺเคน ปเมตุํ สาครุตฺตโม
น เตฺวว ตว สพฺพญฺญุ ญาณํ สกฺกา ปเมตเว
ตุลทณฺเฑ ฐเปตฺวาน มหิ สกฺกา ธเรตเว
น เตฺวว ตว ปญฺญาย สมานํ อตฺถิ จกฺขุม
อากาโส มินิตุํ สกฺกา รชฺชุยา องฺคุเลน จ
น เตฺวว ตว สพฺพญฺญุ สีลํ สกฺกา ปเมตเว
มหาสมุทฺเท อุทกํ อากาโส จ วสุนฺธโร
ปริเมยฺยานิ เอตานิ อปฺปเมยฺโยสิ จกฺขุม





ฉหิ คาถาหิ สพฺพญฺญญ กิตฺตยิตฺวา มหายสํ
อญฺชลึ ปคฺคเหตฺวาน ตุณฺหี อฏฺฐาสหํ ตทา
ยํ วทนฺติ สุเมโธติ ภูมิปญฺญํ สุเมธสํ
ภิกฺขุสงฺเฆ นิสีทิตฺวา อิมา คาถา อภาสถ
โย เม ญาณํ ปกิตฺเตสิ วิปฺปสสนฺเนน เจตสา
ตมหํ กิตฺตยิสฺสามิ สุณาถ มม ภาสโต
สตฺตสตฺตติ กปฺปานิ เทวโลเก รมิสฺสติ
สหสฺสกฺขตฺตุํ เทวินฺโท เทวรชฺชํ กริสฺสติ
อเนกสตกฺขตฺตุญฺจ จกฺกวตฺติ ภวิสฺสติ
ปเทสรชฺชํ วิปุลํ คณนาโต อสงฺขยํ
เทวภูโต มนุสฺโส วา ปุญฺญกมฺมสมาหิโต
อนูนมนสงฺกปฺโป ติกฺขปญฺโญ ภวิสฺสติ
ตึสกปฺปสหสฺสมฺหิ โอกฺกากกุลสมฺภโว
โคตโม นาม นาเมน สตฺถา โลเก ภวิสฺสติ
อคารา อภินิกฺขมฺม ปพฺพชิสฺสติกิญฺจโน
ชาติยา สตฺตวสฺเสน อรหตฺตํ ปาปุณิสฺสติ
ยโต สรามิ อตฺตานํ ยโต ปตฺโตสฺมิ สาสนํ
เอตฺถนฺตเร น ชานามิ เจตนํ อมโนรมํ
สํสริตฺวา ภวาภเว สมฺปตฺตานุภวึ อหํ




โภเค เม อูนตา นตฺถิ ผลํ ญาณสฺส โถมเน
ติธคฺคี นิพฺพุตา มยฺหํ ภวา สพฺเพ สมูหตา
สพฺพาสวปริกฺขีโณ นตฺถิ ทานิ ปุนพฺภโว
ตึสกปฺปสหสฺสมฺหิ ยํ ญาณมภิโถมหํ
ทุคฺคตึ นาภิชานามิ ผลํ ญาณสฺส โถมเน
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ญาณตฺถวิโก เถโร อิมา คาถาโย อภาสิตฺถาติ
ญาณตฺถวิกตฺเถรสฺส อปทานํ สมตฺตํ
ปญฺจมํ จนฺทนมาลิยตฺเถราปทานํ
ปญฺจกามคุเณ หิตฺวา ปิยรูเป มโนรเม
อสีติโกฏิโย หิตฺวา ปพฺพชึ อนคาริยํ
ปพฺพชิตฺวาน กาเยน ปาปกมฺมํ วิวชฺชยึ
วจีทุจฺจริตํ หิตฺวา นทีกูเล วสามหํ



เอเกกํ มํ วิหรนฺตํ พุทฺธเสฏฺโฐ อุปาคมิ
นาหํ ชานามิ พุทฺโธติ อกาสึ ปฏิสนฺถรํ
กริตฺวา ปฏิสนฺถารํ นามโคตฺตํ อปุจฺฉหํ
เทวตา นุสิ คนฺธพฺโพ อาทู สกฺโก ปุรินฺทโท
โก วา ตฺวํ กสฺส วา ปุตฺโต มหาพฺรหฺมา อิธาคโต
วิโรจสิ ทิสา สพฺพา อุทยํ สุริโย ยถา
สหสฺสารานิ จกฺกานิ ปาเท ทิสฺสนฺติ มาริส
โก วา ตฺวํ กสฺส วา ปุตฺโต กถํ ชาเนมุ ตํ มยํ
นามโคตฺตํ ปเวเทหิ สํสยํ อปเนหิ เม
นมฺหิ เทโว น คนฺธพฺโพ นมฺหิ สกฺโก ปุรินฺทโท
พฺรหฺมภาโว จ เม นตฺถิ เอเตสํ อุตฺตโม อหํ
อตีโต วิสยํ เตสํ ทาลยึ กามพนฺธนํ
สพฺเพ กิเลเส ฌาเปตฺวา ปตฺโต สมฺโพธิมุตฺตมํ
ตสฺส วาจํ สุณิตฺวาหํ อิทํ วจนมพฺรวึ
ยทิ พุทฺโธสิ สพฺพญฺญู นิสีท ตฺวํ มหามุนิ
ตมหํ ปูชยิสฺสามิ ทุกฺขสฺสนฺตกโร ตุวํ
ปตฺถริตฺวา ชินจมฺมํ อทาสิ สตฺถุโน อหํ
นิสีทิ ตตฺถ ภควา สีโหว คิริคพฺภเร
ขิปฺปํ ปพฺพตมารุยฺห อมฺพสฺส ผลมคฺคหึ
สาลกลฺยาณิกํ ปุปฺผํ จนฺทนญฺจ มหารหํ



ขิปฺปํ ปคฺคยฺห ตํ สพฺพํ อุเปตฺวา โลกนายกํ
ผลํ พุทฺธสฺส ทตฺวาน สาลปุปฺผํ อปูชยึ
จนฺทนํ อนุลิมฺปิตฺวา อวนฺทึ สตฺถุโน อหํ
ปสนฺนจิตฺโต สุมโน วิปุลาย จ ปีติยา
อชินมฺหิ นิสีทิตฺวา สุเมโธ โลกนายโก
มม กมฺมํ ปกิตฺเตสิ หาสยนฺโต มมํ ตทา
อิมินา ผลทาเนน คนฺธมาเลหิ จูภยํ
ปญฺจวีเส กปฺปสเต เทวโลเก รมิสฺสติ
อนูนมนสงฺกปฺโป วสวตฺติ ภวิสฺสติ
ฉพฺพีสติกปฺปสเต มนุสฺสตฺตํ คมิสฺสติ
ภวิสฺสติ จกฺกวตฺติ จาตุรนฺโต มหิทฺธิโก
เวกรํ นาม นครํ วิสุกมฺเมน มาปิตํ
เหสฺสติ สพฺพโสวณฺณํ นานารตนภูสิตํ
เอเตเนว อุปาเยน สํสริสฺสติ โยนิโย
สพฺพตฺถ สุขิโต หุตฺวา เทวตฺเต อถ มานุเส
ปจฺฉิเม ภวสมฺปตฺเต พฺรหฺมพนฺธุ ภวิสฺสติ
อคารา อภินิกฺขมฺม อนคาริ ภวิสฺสติ
อวิญฺญตฺติปจฺจโย หุตฺวา นิพฺพายิสฺสตินาสโว
อิทํ วตฺวาน สมฺพุทฺโธ สุเมโธ โลกนายโก
มม นิชฺฌายมานสฺส ปกฺกามิ อนิลญฺชเส




เตน กมฺเมน สุกเตน เจตนาปณิธีหิ จ
ชหิตฺวา มานุสํ เทหํ ตุสิตํ อุปปชฺชหํ
ตุสิตโต จวิตฺวาน นิพฺพตฺตึ มาตุกุจฺฉิยา
โภเค เม อูนตา นตฺถิ ยมฺหิ คพฺเภ วสามหํ
มาตุกุจฺฉิคเต มยิ อนฺนปานญฺจ โภชนํ
มาตุยา มม ฉนฺเทน นิพฺพตฺตติ ยถิจฺฉกํ
ชาติยา ปญฺจวสฺเสน ปพฺพชึ อนคาริยํ
โอโรปิตมฺหิ เกสมฺหิ อรหตฺตํ อปาปุณึ
ปุพฺพกมฺมํ คเวสนฺโต โอเรน นทฺทสํ อหํ
ตึสกปฺปสหสฺสมฺหิ มม กมฺมํ อนุสฺสรึ
นโม เต ปุริสาชญฺญ นโม เต ปุริสุตฺตม
ตว สาสนมาคมฺม ปตฺโตมฺหิ อจลํ ปทํ
ตึสกปฺปสหสฺสมฺหิ สมฺพุทฺธมภิปูชยึ
ทุคฺคตึ นาภิชานามิ พุทฺธปูชายิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ



อิตฺถํ สุทํ อายสฺมา จนฺทนมาลิโย เถโร อิมา คาถาโย อภาสิตฺถาติ
จนฺทนมาลิยตฺเถรสฺส อปทานํ สมตฺตํ
ฉฏฺฐํ ธาตุปูชกตฺเถราปทานํ
นิพฺพุเต โลกนาถมฺหิ สิทฺธตฺเถ โลกนายเก
มมญฺญาตี สมาเนตฺวา ธาตุปูชํ อกาสหํ
จตุนวุเต อิโต กปฺเป ยํ ธาตุมภิปูชยึ
ทุคฺคตึ นาภิชานามิ ธาตุปูชายิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ธาตุปูชโก เถโร อิมา คาถาโย อภาสิตฺถาติ
ธาตุปูชกตฺเถรสฺส อปทานํ สมตฺตํ
สตฺตมํ ปุฬินุปฺปาทกตฺเถราปทานํ
ปพฺพเต หิมวนฺตมฺหิ เทวโล นาม ตาปโส
ตตฺถ เม จงฺกโม อาสิ อมนุสฺเสหิ มาปิโต


ชฏาภารสฺส ภริโต กมณฺฑลุธโร ตทา
อุตฺตมตฺถํ คเวสนฺโต ปวนา นิกฺขมึ ตทา
จุลฺลาสีติสหสฺสานิ สิสฺสา มยฺหํ อุปฏฺฐหุํ
สกกมฺมาภิปสุตา วสนฺติ ปวเน ตทา
อสฺสมา อภินิกฺขมฺม อกํ ปุฬินเจติยํ
นานาปุปฺผํ สมาเนตฺวา ตํ เจติยํ อปูชยึ
ตตฺถ จิตฺตํ ปสาเทตฺวา อสฺสมํ ปวิสามหํ
สพฺเพ สิสฺสา สมาคนฺตฺวา เอตมตฺถํ อปุจฺฉิสุํ
ปุฬิเนน กโต ถูโป ยํ ตฺวํ เทว นมสฺสสิ
มยมฺปิ ญาตุมิจฺฉาม ปุฏฺโฐ อาจิกฺข โน ตุวํ
ทิฏฺฐา โน โว มนฺตปเท จกฺขุมนฺโต มหายสา
เต โข อหํ นมสฺสามิ พุทฺธเสฏฺเฐ มหายเส
กีทิสา เต มหาวีรา สพฺพญฺญู โลกนายกา
กถํวณฺณา กถํสีลา กีทิสา เต มหายสา
พตฺตึสลกฺขณา พุทฺธา จตฺตาริว ทิชาปิจ
เนตฺตา โคปขุมา เตสํ ชิญฺชุกผลสนฺนิภา
คจฺฉมานา จ เต พุทฺธา ยุคมตฺตญฺจ เปกฺขเร
น เตสํ ชาณุ นทติ สนฺธิสทฺโท น สุยฺยติ
คจฺฉมานา จ สุคตา อตุริตาว คจฺฉเร
ปฐมํ ทกฺขิณํ ปาทํ พุทฺธานํ เอส ธมฺมตา




อสมฺภีตา จ เต พุทฺธา มิคราชาว เกสรี
เนวุกฺกํเสนฺติ อตฺตานํ โน จ วมฺเภนฺติ ปาณินํ
มานาติมานโต มุตฺตา สมา สพฺเพสุ ปาณิสุ
อนตฺตุกฺกํสกา พุทฺธา พุทฺธานํ เอส ธมฺมตา
อุปฺปชฺชนฺตา จ สมฺพุทฺธา อาโลกํ ทสฺสยนฺติ เต
ฉพฺพิการํ ปกาเสนฺติ เกวลํ วสุธํ อิมํ
ปสฺสนฺติ นิรยญฺเจเต นิพฺพาติ นิรโย ตทา
ปวสฺสติ มหาเมโฆ พุทฺธานํ เอส ธมฺมตา
อีทิสา เต มหานาคา อตุลา เต มหายสา
วณฺณโต อนติกฺกนฺตา อปฺปเมยฺยา ตถาคตา
อนุโมทึสุ เม วากฺยํ สพฺเพ สิสฺสา สคารวา
ตถาว ปฏิปชฺชึสุ ยถาสตฺติ ยถาพลํ
ปฏิปูเชนฺติ ปุฬินํ เต สกมฺมาภิลาสิโน
สทฺทหนฺตา มม วากฺยํ พุทฺธตฺตคตมานสา
ตทา จวิตฺวา ตุสิตา เทวปุตฺโต มหายโส
อุปฺปชฺชิ มาตุกุจฺฉิสฺมึ ทสสหสฺสิ กมฺปถ
อสฺสมสฺสาวิทูรมฺหิ จงฺกมมฺหิฏฺฐิโต อหํ
สพฺเพ สิสฺสา สมาคนฺตฺวา อาคจฺฉฉ มม สนฺติเก
อุสโภว มหิ นทติ มิคราชาว กุชฺชติ
สสสุมาโรว สฬติ กึ วิปาโก ภวิสฺสติ




ยํ ปกิตฺเตมิ สมฺพุทฺธํ สิกตา ถูปสนฺติเก
โส ทานิ ภควา สตฺถา มาตุกุจฺฉิมุปาคมิ
เตสํ ธมฺมกถํ กตฺวา กิตฺตยิตฺวา มหามุนึ
อุยฺโยเชตฺวา สเก สิสฺเส ปลฺลงฺเก อาภุชึ อหํ
พลญฺจ วต เม ขีณํ พฺยาธิโก ปรเมนหํ
พุทฺธเสฏฺฐํ สริตฺวาน ตตฺถ กาลํ กโต อหํ
สพฺเพ สิสฺสา สมาคนฺตฺวา อกํสุ จิตกํ ตทา
กเลวรญฺจ เม คยฺห จิตกํ อภิโรปยุํ
จิตกํ ปริวาเรตฺวา สีเส กตฺวาน อญฺชลึ
โสกสลฺลปเรตา เต วิกนฺทึสุ สมาคตา
เตสํ ลาลปฺปมานานํ อคมํ จิตกนฺติกํ
อหํ อาจริโย ตุยฺหํ มา โสจิตฺถ สุเมธสา
สทตฺเถ วายเมยฺยาถ รตฺตินฺทิวมตนฺทิตา
มา โว ปมตฺตา อหุตฺถ ขโณ โว ปฏิปาทิโต
สเก สิสฺเสนุสาสิตฺวา เทวโลกํ ปุนาคมึ
อฏฺฐารส จ กปฺปานิ เทวโลเก อโหสหํ
สตานํ ปญฺจกฺขตฺตุญฺจ จกฺกวตฺติ อโหสหํ
อเนกสตกฺขตฺตุญฺจ เทวรชฺชํ อการยึ
อวเสเสสุ กปฺเปสุ โวกิณฺณํ สํสรึ อหํ
ทุคฺคตึ นาภิชานามิ อุปฺปาทสฺส อิทํ ผลํ





ยถา โกมุทิเก มาเส พหู ปุปฺผนฺติ ปาทปา
ตเถวาหมฺปิ สมเย ปุปฺผิโตมฺหิ มเหสินา
วิริยํ เม ธุรโธรยฺหํ โยคกฺเขมาธิวาหนํ
นาโคว พนฺธนํ เฉตฺวา วิหรามิ อนาสโว
สตสหสฺเส อิโต กปฺเป ยํ พุทฺธมภิกิตฺตยึ
ทุคฺคตึ นาภิชานามิ กิตฺตนาย อิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปุฬินุปฺปาทโก เถโร อิมา คาถาโย อภาสิตฺถาติ
ปุฬินุปฺปาทกตฺเถรสฺส อปทานํ สมตฺตํ
อฏฺฐมํ ตรณิยตฺเถราปทานํ
อตฺถทสฺสี ตุ ภควา สยมฺภู โลกนายโก
วินตานทิยา ตีเร อุปคญฺฉิ ตถาคโต
อุทกา อภินิกฺขมฺม กจฺฉโป วาริโคจโร
พุทฺธํ ตริตุกาโมหํ อุเปสึ โลกนายกํ



อภิรูหตุ มํ พุทฺโธ อตฺถทสฺสี มหามุนิ
อหํ ตํ ตารยิสฺสามิ ทุกฺขสฺสนฺตํ กโร ตุวํ
มม สงฺกปฺปมญฺญาย อตฺถทสฺสี มหายโส
อาโรหิตฺวาน เม ปิฏฺฐึ อฏฺฐาสิ โลกนายโก
ยโต สรามิ อตฺตานํ ยโต ปตฺโตสฺมิ วิญฺญุตํ
สุขํ เม ตาทิสํ นตฺถิ ผุฏฺเฐ ปาทตเล ยถา
อุตฺตริตฺวาน สมฺพุทฺโธ อตฺถทสฺสี มหายโส
นทีตีรมฺหิ ฐตฺวาน อิมา คาถา อภาสถ
ยาวตา วตฺตเต จิตฺตํ คงฺคาโสตํ ตรามหํ
อยญฺจ กจฺฉโป ราชา ตาเรติ มม ปุญฺญวา
อิมินา พุทฺธตรเณน เมตฺตจิตฺตวตาย จ
อฏฺฐารเส กปฺปสเต เทวโลเก รมิสฺสติ
เทวโลกา อิธาคนฺตฺวา สุกฺกมูเลน โจทิโต
เอกาสเน นิสีทิตฺวา กงฺขาโสตํ ตริสฺสติ
ยถาปิ ภทฺทเก เขตฺเต พีชํ อปฺปมฺปิ โรปิตํ
สมฺมา ธารํ ปวสฺสนฺเต ผลํ โตเสติ กสฺสเก
ตเถวิทํ พุทฺธเขตฺตํ สมฺมาสมฺพุทฺธเทสิตํ
สมฺมา ธารํ ปวจฺฉนฺเต ผลํ มํ โตสยิสฺสติ
ปธานํ ปหิตตฺโตมฺหิ อุปสนฺโต นิรูปธิ
สพฺพาสเว ปริญฺญาย วิหรามิ อนาสโว




อฏฺฐารเส กปฺปสเต ยํ กมฺมมกรึ ตทา
ทุคฺคตึ นาภิชานามิ ตรณาย อิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ตรณิโย เถโร อิมา คาถาโย อภาสิตฺถาติ
ตรณิยตฺเถรสฺส อปทานํ สมตฺตํ
นวมํ ธมฺมรุจิตฺเถราปทานํ
ยทา ทีปงฺกโร พุทฺโธ สุเมธํ พฺยากริ ชิโน
อปริเมยฺเย อิโต กปฺเป อยํ พุทฺโธ ภวิสฺสติ
อิมสฺส ชนิกา มาตา มายา นาม ภวิสฺสติ
ปิตา สุทฺโธทโน นาม อยํ เหสฺสติ โคตโม
ปธานํ ปทหิตฺวาน กตฺวา ทุกฺกรการิกํ
อสฺสตฺถมูเล สมฺพุทฺโธ พุชฺฌิสฺสติ มหายโส
อุปติสฺโส โกลิโต จ อคฺคา เหสฺสนฺติ สาวกา
อานนฺโท นามุปฏฺฐาโก อุปฏฺฐิสฺสติมํ ชินํ



เขมา อุปฺปลวณฺณา จ อคฺคา เหสฺสนฺติ สาวิกา
จิตฺโต อาฬวโก เจว อคฺคา เหสฺสนฺตุปาสกา
ขุชฺชุตฺตรา นนฺทมาตา อคฺคา เหสฺสนฺตุปาสิกา
โพธิ อิมสฺส ธีรสฺส อสฺสตฺโถติ ปวุจฺจติ
อิทํ สุตฺวาน วจนํ อสมสฺส มเหสิโน
อาโมทิตา นรมรู นมสฺสนฺติ กตญฺชลี
ตทาหํ มาณโว อาสึ เมโฆ นาม สุสิกฺขิโต
สุตฺวา พฺยากรณํ เสฏฺฐํ สุเมธสฺส มหามุนิ
สํวิสฺสฏฺโฐ ภวิตฺวาน สุเมเธ กรุณาลเย
ปพฺพชนฺตญฺจ ตํ วีรํ สหา จ อนุปพฺพชึ
สํวุโต ปาฏิโมกฺขสฺมึ อินฺทฺริเยสุ จ ปญฺจสุ
สุทฺธาชีโว สโต ธีโร ชินสาสนการโก
เอวํ วิหรมาโนหํ ปาปมิตฺเตน เกนจิ
นิโยชิโต อนาจาเร สุมคฺคา ปริธํสิโต
วิตกฺกวสิโก หุตฺวา สาสนโต อปกฺกมึ
ปจฺฉา เตน กุมิตฺเตน ปยุตฺโต มาตุฆาตนํ
อกรึนนฺตริยญฺจ ฆาตยึ ทุฏฺฐมานโส
ตโต จุโต มหาวีจึ อุปปนฺโน สุทารุณํ
วินิปาตํ คโต สนฺโต สํสรึ ทุกฺขิโต จิรํ
น ปุโน อทฺทสํ ธีรํ สุเมธํ นรปุงฺควํ




อสฺมึ กปฺเป สมุทฺทสฺมึ มจฺโฉ อาสึ ติมิงฺคโล
ทิสฺวาหํ สาคเร นาวํ โคจรตฺถมุปาคมึ
ทิสฺวา มํ วาณิชา ภีตา พุทฺธเสฏฺฐํ อนุสฺสรุํ
โคตโมติ มหาโฆสํ สุตฺวา เตหิ อุทีริตํ
ปุพฺพสญฺญํ สริตฺวาน ตโต กาลํ กโต อหํ
สาวตฺถิยํ กุเล อิทฺเธ ชาโต พฺราหฺมณชาติยํ
อาสึ ธมฺมรุจิ นาม สพฺพปาปชิคุจฺฉโก
ทิสฺวาหํ โลกปชฺโชตํ ชาติยา สตฺตวสฺสิโก
มหาเชตวนํ คนฺตฺวา ปพฺพชึ อนคาริยํ
อุเปมิ พุทฺธํ ติกฺขตฺตุํ รตฺติยา ทิวสสฺส จ
ตทา ทิสฺวา มุนิ อาห สร ธมฺมรุจีติ มํ
ตโตหํ อวจํ พุทฺธํ ปุพฺพกมฺมํ วิภาวิตํ
สุจิรํ สตปุญฺญลกฺขณํ
ปติปุพฺเพ น วิสุทฺธิปจฺจยา
อหมชฺช สุเปกฺขนํ วต
ตว ปสฺสามิ นิรุปมํ วิคฺคหํ
สุจิรํ วิหิตํ นุ เต มยา
สุจิรกฺเขน นิรวิโสสิตา
สุจิรํ อมลํ วิโสธิตํ
นยนํ ญาณมยํ มหามุเน




จิรกาลสมงฺคิโต ตยา
อวินฏฺโฐ ปุนนฺตรํ จิรํ
ปุนรชฺช สมาคโต ตยา
นหิ นสฺสนฺติ กตานิ โคตม
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ธมฺมรุจิ เถโร อิมา คาถาโย อภาสิตฺถาติ
ธมฺมรุจิตฺเถรสฺส อปทานํ สมตฺตํ
ทสมํ สาลมณฺฑปิยตฺเถราปทานํ
อชฺโฌคเหตฺวา สาลวนํ สุกโต อสฺสโม มม
สาลปุปฺเผหิ สญฺฉนฺโน วสามิ ปวเน ตทา
ปิยทสฺสี ตุ ภควา สยมฺภู อคฺคปุคฺคโล
วิเวกกาโม สมฺพุทฺโธ สาลวนมุปาคมิ
อสฺสมา อภินิกฺขมฺม ปวนํ อคมาสหํ
มูลผลํ คเวสนฺโต อาหิณฺฑามิ วเน ตทา



ตตฺถทฺทสาสึ สมฺพุทฺธํ ปิยทสฺสึ มหายสํ
สุนิสินฺนํ สมาปนฺนํ วิโรจนฺตํ มหาวเน
จตุทณฺเฑ ฐเปตฺวาน พุทฺธสฺส อุปริ อหํ
มณฺฑปํ สุกตํ กตฺวา สาลปุปฺเผหิ ฉาทยึ
สตฺตาหํ ธารยิตฺวาน มณฺฑปํ สาลฉาทิตํ
ตตฺถ จิตฺตํ ปสาเทตฺวา พุทฺธเสฏฺฐํ อวนฺทหํ
ภควา ตมฺหิ สมเย วุฏฺฐหิตฺวา สมาธิโต
ยุคมตฺตํ เปกฺขมาโน นิสีทิ ปุริสุตฺตโม
สาวโก วรุโณ นาม ปิยทสฺสิสฺส สตฺถุโน
วสีสตสหสฺเสหิ อุปคญฺฉิ วินายกํ
ปิยทสฺสี ตุ ภควา โลกเชฏฺโฐ นราสโภ
ภิกฺขุสงฺเฆ นิสีทิตฺวา สิตํ ปาตุกริ ชิโน
อนุรุทฺโธ อุปฏฺฐาโก ปิยทสฺสิสฺส สตฺถุโน
เอกํสํ จีวรํ กตฺวา อปุจฺฉิตฺถ มหามุนึ
โก นุ โข ภควา เหตุ สิตกมฺมสฺส สตฺถุโน
การเณ วิชฺชมานมฺหิ สตฺถา ปาตุกเร สิตํ
สตฺตาหํ ปุปฺผฉทนํ โย เม ธาเรสิ มาณโว
ตสฺส กมฺมํ สริตฺวาน สิตํ ปาตุกรึ อหํ
อโนกาสํ น ปสฺสามิ ยนฺตํ ปุญฺญํ วิปจฺจติ
เทวโลเก มนุสฺเส วา โอกาโสว น สมฺมติ



เทวโลเก วสนฺตสฺส ปุญฺญกมฺมสมงฺคิโน
ยาวตา ปริสา ตสฺส สาลฉนฺนา ภวิสฺสติ
ตตฺถ ทิพฺเพหิ นจฺเจหิ คีเตหิ วาทิเตหิ จ
รมิสฺสติ สทา สนฺโต ปุญฺญกมฺมสมาหิโต
ยาวตา ปริสา ตสฺส คนฺธคนฺธิ ภวิสฺสติ
สาลสฺส ปุปฺผวสฺโส จ ปวสฺสิสฺสติ ตาวเท
ตโต จุโตยํ มนุโช มานุสํ อาคมิสฺสติ
อิธาปิ สาลฉทนํ สพฺพกาลํ ธริสฺสติ
อิธ นจฺจญฺจ คีตญฺจ สมฺมตาฬสมาหิตํ
ปริวาเรสฺสนฺติมํ นิจฺจํ พุทฺธปูชายิทํ ผลํ
อุคฺคจฺฉนฺเต จ สุริเย สาลวสฺสมฺปวสฺสติ
ปุญฺญกมฺเมน สํยุตฺตํ วสฺสติ สพฺพกาลิกํ
อฏฺฐารเส กปฺปสเต โอกฺกากกุลสมฺภโว
โคตโม นาม นาเมน สตฺถา โลเก ภวิสฺสติ
ตสฺส ธมฺเมสุ ทายาโท โอรโส ธมฺมนิมฺมิโต
สพฺพาสเว ปริญฺญาย นิพฺพายิสฺสตินาสโว
ธมฺมํ อภิสเมนฺตสฺส สาลฉทนํ ภวิสฺสติ
จิตเก ฌายมานสฺส ฉทนํ ตตฺถ เหสฺสติ
วิปากํ กิตฺตยิตฺวาน ปิยทสฺสี มหามุนิ
ปริสาย ธมฺมํ เทเสสิ ตปฺเปนฺโต ธมฺมวุฏฺฐิยา



ตึสกปฺปานิ เทเวสุ เทวรชฺชมการยึ
สฏฺฐี จ สตฺตกฺขตฺตุํ จ จกฺกวตฺติ อโหสหํ
เทวโลกา อิธาคนฺตฺวา ลภามิ วิปุลํ สุขํ
อิธาปิ สาลฉทนํ มณฺฑปสฺส อิทํ ผลํ
อยํ ปจฺฉิมโก มยฺหํ จริโม วตฺตเต ภโว
อิธาปิ สาลฉทนํ เหสฺสติ สพฺพกาลิกํ
มหามุนึ โตสยิตฺวา โคตมํ สกฺยปุงฺควํ
ปตฺโตมฺปิ อจลํ ฐานํ หิตฺวา ชยปราชยํ
อฏฺฐารเส กปฺปสเต ยํ พุทฺธมภิปูชยึ
ทุคฺคตึ นาภิชานามิ พุทฺธปูชายิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สาลมณฺฑปิโย เถโร อิมา คาถาโย อภาสิตฺถาติ
สาลมณฺฑปิยตฺเถรสฺส อปทานํ สมตฺตํ


อุทฺทานํ
ปํสุกูลํ พุทฺธสญฺญี ภิสโท ญาณกิตฺตโก
จนฺทนี ธาตุปูชี จ ปุฬินุปฺปาทโกปิจ
ตรโณ ธมฺมรุจิโก สาลมณฺฑปิโย ตถา
คาถาสตานิ เทฺว โหนฺติ อูนวีสติเมว จ
ปํสุกูลวคฺโค เอกูนปญฺญาสโม



ปญฺญาสโม กึกณิปุปฺผวคฺโค
ปฐมํ ตีณิกึกณิปุปฺผิยตฺเถราปทานํ
กณิการํว โชตนฺตํ นิสินฺนํ ปพฺพตนฺตเร
อทฺทสํ วิรชํ พุทฺธํ วิปสฺสึ โลกนายกํ
ตีณิกึกณิปุปฺผานิ ปคฺคยฺห อภิโรปยึ
สมฺพุทฺธํ อภิปูเชตฺวา คจฺฉามิ ทกฺขิณามุโข
เตน กมฺเมน สุกเตน เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
เอกนวุเต อิโต กปฺเป ยํ พุทฺธมภิปูชยึ
ทุคฺคตึ นาภิชานามิ พุทฺธปูชายิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ตีณิกึกณิปุปฺผิโย เถโร อิมา คาถาโย อภาสิตฺถาติ
ตีณิกึกณิปุปฺผิยตฺเถรสฺส อปทานํ สมตฺตํ


ทุติยํ ปํสุกูลปูชกตฺเถราปทานํ
หิมวนฺตสฺส อวิทูเร อุทพฺพโล นาม ปพฺพโต
ตตฺถทฺทสํ ปํสุกูลํ ทุมคฺคมฺหิ วิลมฺพิตํ
ตีณิ กึกณิปุปฺผานิ โอจินิตฺวานหํ ตทา
หฏฺโฐ หฏฺเฐน จิตฺเตน ปํสุกูลํ อปูชยึ
เตน กมฺเมน สุกเตน เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
เอกนวุเต อิโต กปฺเป ยํ กมฺมมกรึ ตทา
ทุคฺคตึ นาภิชานามิ ปูเชตฺวา อรหทฺธชํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปํสุกูลปูชโก เถโร อิมา คาถาโย อภาสิตฺถาติ
ปํสุกูลปูชกตฺเถรสฺส อปทานํ สมตฺตํ



ตติยํ โกรณฺฑปุปฺผิยตฺเถราปทานํ
วนกมฺมิโก ปุเร อาสึ ปิตุปิตามเหนหํ
ปสุมาเรน ชีวามิ กุสลํ เม น วิชฺชติ
มม อาสยสามนฺตา ติสฺโส โลกคฺคนายโก
ตีณิ ปทานิ ทสฺเสสิ อนุกมฺปาย จกฺขุมา
อกฺกมนฺเต ปเท ทิสฺวา ติสฺสสฺส นาม สตฺถุโน
หฏฺโฐ หฏฺเฐน จิตฺเตน ปเท จิตฺตํ ปสาทยึ
โกรณฺฑํ ปุปฺผิตํ ทิสฺวา ปาทปํ ธรณีรุหํ
จงฺโกฏกํ คเหตฺวาน ปทเสฏฺฐํ อปูชยึ
เตน กมฺเมน สุกเตน เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
ยํ ยํ โยนูปปชฺชามิ เทวตฺตํ อถ มานุสํ
โกรณฺฑกฉวิ โหมิ สปฺปภาโส ภวามหํ
เทฺวนวุเต อิโต กปฺเป ยํ กมฺมมกรึ ตทา
ทุคฺคตึ นาภิชานามิ ปทปูชายิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ




ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา โกรณฺฑปุปฺผิโย เถโร อิมา คาถาโย อภาสิตฺถาติ
โกรณฺฑปุปฺผิยตฺเถรสฺส อปทานํ สมตฺตํ
จตุตฺถํ กึสุกปุปฺผิยตฺเถราปทานํ
กึสุกํ ปุปฺผิตํ ทิสฺวา ปคฺคเหตฺวาน อญฺชลึ
พุทฺธเสฏฺฐํ สริตฺวาน อากาเส อภิปูชยึ
เตน กมฺเมน สุกเตน เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
เอกตฺตึเส อิโต กปฺเป ยํ กมฺมมกรึ ตทา
ทุคฺคตึ นาภิชานามิ พุทฺธปูชายิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา กึสุกปุปฺผิโย เถโร อิมา คาถาโย อภาสิตฺถาติ
กึสุกปุปฺผิยตฺเถรสฺส อปทานํ สมตฺตํ


ปญฺจมํ อุปฑฺฒทุสฺสทายกตฺเถราปทานํ
ปทุมุตฺตรภควโต สุชาโต นาม สาวโก
ปํสุกูลํ คเวสนฺโต สงฺกาเร รถิยา ตทา
นคเร หํสวติยา ปเรสํ ภติโก อหํ
อุปฑฺฒทุสฺสํ ทตฺวาน สิรสา อภิวาทยึ
เตน กมฺเมน สุกเตน เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
เตตฺตึสกฺขตฺตุํ เทวินฺโท เทวรชฺชมการยึ
สตฺตสตฺตติขตฺตุญฺจ จกฺกวตฺติ อโหสหํ
ปเทสรชฺชํ วิปุลํ คณนาโต อสงฺขยํ
อุปฑฺฒทุสฺสทาเนน โมทามิ อกุโตภโย
อิจฺฉมาโน อหํ อชฺช สกานนํ สปพฺพตํ
โขมทุสฺเสหิ ฉาเทยฺยํ อฑฺฒทุสฺสสฺสิทํ ผลํ
สตสหสฺเส อิโต กปฺเป ยํ ทานมททึ ตทา
ทุคฺคตึ นาภิชานามิ อฑฺฒทุสฺสสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ



ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อุปฑฺฒทุสฺสทายโก เถโร อิมา คาถาโย อภาสิตฺถาติ
อุปฑฺฒทุสฺสทายกตฺเถรสฺส อปทานํ สมตฺตํ
ฉฏฺฐํ ฆตมณฺฑทายกตฺเถราปทานํ
สุจินฺติตํ ภควนฺตํ โลกเชฏฺฐํ นราสภํ
อุปวิฏฺฐํ มหารญฺญํ วาตาพาเธน ปีฬิตํ
ทิสฺวา จิตฺตํ ปสาเทตฺวา ฆตมณฺฑํ อุปานยึ
กตตฺตา อุปจิตตฺตา จ คงฺคา ภาคีรสี อยํ
มหาสมุทฺทา จตฺตาโร ฆตํ สมฺปชฺชเร มม
อยญฺจ ปฐวี โฆรา อปฺปมาณา อสงฺขยา
มม สงฺกปฺปมญฺญาย ภวนฺติ เต มธุสกฺขรา
จตุทฺทิสา อิเม รุกฺขา ปาทปา ธรณีรุหา
มม สงฺกปฺปมญฺญาย กปฺปรุกฺขา ภวนฺติ เต
ปญฺญาสกฺขตฺตุํ เทวินฺโท เทวรชฺชมการยึ
เอกปญฺญาสกฺขตฺตุญฺจ จกฺกวตฺติ อโหสหํ
ปเทสรชฺชํ วิปุลํ คณนาโต อสงฺขยํ
จตุนวุเต อิโต กปฺเป ยํ ทานมททึ ตทา
ทุคฺคตึ นาภิชานามิ ฆตมณฺฑสฺสิทํ ผลํ



กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ฆตมณฺฑทายโก เถโร อิมา คาถาโย อภาสิตฺถาติ
ฆตมณฺฑทายกตฺเถรสฺส อปทานํ สมตฺตํ
สตฺตมํ อุทกทายกตฺเถราปทานํ
ปทุมุตฺตรพุทฺธสฺส ภิกฺขุสงฺเฆ อนุตฺตเร
ปสนฺนจิตฺโต สุมโน ปานิฆฏํ อปูรยึ
ปพฺพตคฺเค ทุมคฺเค วา อากาเส วาถ ภูมิยํ
ยทา ปานียมิจฺฉามิ ขิปฺปํ นิพฺพตฺตเต มมํ
สตสหสฺเส อิโต กปฺเป ยํ ทานมททึ ตทา
ทุคฺคตึ นาภิชานามิ อุทกทานสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปตฺตา กตํ พุทฺธสฺส สาสนํ



ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อุทกทายโก เถโร อิมา คาถาโย อภาสิตฺถาติ
อุทกทายกตฺเถรสฺส อปทานํ สมตฺตํ
อฏฺฐมํ ปุฬินถูปิยตฺเถราปทานํ
หิมวนฺตสฺสวิทูเร ยมโก นาม ปพฺพโต
อสฺสโม สุกโต มยฺหํ ปณฺณสาลา สุมาปิตา
นารโท นาม นาเมน ชฏิโล อุคฺคตาปโน
จตุทฺทสสหสฺสานิ สิสฺสา ปริจรนฺติ มํ
ปฏิสลฺลีนโก สนฺโต เอวํ จินฺเตสหนฺตทา
มหาชนา มํ ปูเชนฺติ นาหํ ปูเชมิ กิญฺจนํ
น เม โอวาทโก อตฺถิ วตฺตา โกจิ น วิชฺชติ
อนาจริยุปชฺฌาโย วเน วาสํ อุเปมหํ
อุปาสมาโน ยมกํ ครุจิตฺตํ อุปฏฺฐเห
โส เม อาจริโย นตฺถิ วนวาโส นิรตฺถโก
อายาคํ เม คเวสิยํ ครุภาวนิยํ ตถา
สาสสฺสโย วสิสฺสามิ น โกจิ ครหิสฺสติ
อุตฺตานกูลา นทิกา สุปติตฺถา มโนรมา
สุสุทฺธปุฬินากิณฺณา อวิทูเร มมสฺสมํ




นทึ อมริกํ นาม อุปคนฺตฺวา อหนฺตทา
สงฺกฑฺฒิตฺวาน ปุฬินํ อกํ ปุฬินเจติยํ
เย เต อเหสุํ สมฺพุทฺธา ภวนฺตกรณา มุนี
เตสํ เอตาทิโส ถูโป ตํ นิมิตฺตํ กโรมหํ
กริตฺวา ปุฬิเน ถูปํ โสวณฺณํ มาปยึ อหํ
โสณฺณกึกณิปุปฺผานิ สหสฺเส ตีณิ ปูชยึ
สายํ ปาตํ นมสฺสามิ ปีติชาโต กตญฺชลี
สมฺมุขา วิย สมฺพุทฺธํ วนฺทึ ปุฬินเจติยํ
ยทา กิเลสา ชายนฺติ วิตกฺกา เคหนิสฺสิตา
สรามิ สุกตํ ถูปํ ปจฺจเวกฺขามิ ตาวเท
อุปนิสฺสาย วิหรึ สตฺถวาหํ วินายกํ
กิเลเส สํวเรยฺยาสิ น ยุตฺตํ ตว มาริส
สห อาวชฺชิเต ถูเป คารวํ โหติ เม ตทา
กุวิตกฺเก วิโนเทสึ นาโค ตุตฺตฏฺฏิโต ยถา
เอวํ วิหรมานํ มํ มจฺจุราชาภิมทฺทถ
ตตฺถ กาลํ กโต สนฺโต พฺรหฺมโลกํ อคจฺฉหํ
ยาวตายุํ วสิตฺวาน ติทิเว อุปปชฺชหํ
อสีติกฺขตฺตุํ เทวินฺโท เทวรชฺชมการยึ
สตานํ ตีณิขตฺตุญฺจ จกฺกวตฺติ อโหสหํ
ปเทสรชฺชํ วิปุลํ คณนาโต อสงฺขยํ





เตสํ กึกณิปุปฺผานํ วิปากํ อนุโภมหํ
พาวีสติสหสฺสานิ ปริวาเรนฺติ มํ ภเว
ถูปสฺส ปริจิณฺณตฺตา รโชชลฺลํ น ลิมฺปติ
คตฺเต เสทา น มุญฺจนฺติ สปฺปภาโส ภวามหํ
อโห เม สุกโต ถูโป สุทิฏฺฐามริกา นที
ถูปํ กตฺวาน ปุฬินํ ปตฺโตมฺหิ อจลํ ปทํ
กุสลํ กตฺตุกาเมน ชนฺตุนา สารคาหินา
นตฺถิ เขตฺตํ อเขตฺตํ วา ปฏิปตฺติว สารกา
ยถาปิ พลวา โปโส อณฺณวํ ตริตุสฺสโห
ปริตฺตํ กฏฺฐมาทาย ปกฺขนฺเทยฺย มหาสรํ
อิมาหํ กิฏฺฐํ นิสฺสาย ตริสฺสามิ มโหทธึ
อุสฺสาเหน วิริเยน ตเรยฺย อุทธึ นโร
ตเถว เม กตํ กมฺมํ ปริตฺตํ โถกกญฺจ ยํ
ตํ กมฺมํ อุปนิสฺสาย สํสารํ สมติกฺกมึ
ปจฺฉิเม ภวสมฺปตฺเต สุกฺกมูเลน โจทิโต
สาวตฺถิยํ ปุเร ชาโต มหาสาเล สุอทฺธเก
สทฺธา มาตาปิตา มยฺหํ พุทฺธสฺส สรณํ คตา
อุโภ ทิฏฺฐสุตา เอเต อนุวตฺตนฺติ สาสนํ
โพธิปปฺปฏิกํ คยฺห โสณฺณถูปํ อการยุํ
สายํ ปาตํ นมสฺสนฺติ สกฺยปุตฺตสฺส สมฺมุขา





อุโปสถมฺหิ ทิวเส โสณฺณถูปํ วินีหรุํ
พุทฺธสฺส วณฺณํ กิตฺเตนฺตา ติยามํ วีตินามยุํ
สมา ทิสฺวานหํ ถูปํ สรึ ปุฬินเจติยํ
เอกาสเน นิสีทิตฺวา อรหตฺตํ อปาปุณึ
พาวีสติมํ ภาณวารํ
คเวสมาโน ตํ ธีรํ ธมฺมเสนาปติทฺทสํ
อคารา นิกฺขมิตฺวาน ปพฺพชึ ตสฺส สนฺติเก
ชาติยา สตฺตวสฺเสน อรหตฺตํ อปาปุณึ
อุปสมฺปาทยิ พุทฺโธ คุณมญฺญาย จกฺขุมา
ทารเกเนว สนฺเตน กิริยํ นิฏฺฐิตํ มยา
กตํ เม กรณียชฺช สกฺยปุตฺตสฺส สาสเน
สพฺพเวรภยาตีโต สพฺพสงฺคาติโค อิสิ
สาวโก เต มหาวีร โสณฺณถูปสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ



อิตฺถํ สุทํ อายสฺมา ปุฬินถูปิโย เถโร อิมา คาถาโย อภาสิตฺถาติ
ปุฬินถูปิยตฺเถรสฺส อปทานํ สมตฺตํ
นวมํ นฬกุฏิกทายกตฺเถราปทานํ
หิมวนฺตสฺสวิทูเร หาริโก นาม ปพฺพโต
สยมฺภู นารโท นาม รุกฺขมูเล วสิ ตทา
นฬาคารํ กริตฺวาน ติเณน ฉาทยึ อหํ
จงฺกมํ โสธยิตฺวาน สยมฺภุสฺส อทาสหํ
เตน กมฺเมน สุกเตน เจตนาปณิธีหิ จ
ชหิตฺวา มานุสํ เทหํ ตาวตึสํ อคจฺฉหํ
ตตฺถ เม สุกตํ พฺยมฺหํ นฬกุฏิกาย นิมฺมิตํ
สฏฺฐิโยชนมุพฺพิทฺธํ ตึสโยชนวิตฺถตํ
จตุทฺทเสสุ กปฺเปสุ เทวโลเก รมึ อหํ
เอกสตฺตติกฺขตฺตุญฺจ เทวรชฺชํ อการยึ
จตุตฺตึสติกฺขตฺตุญฺจ จกฺกวตฺติ อโหสหํ
ปเทสรชฺชํ วิปุลํ คณนาโต อสงฺขยํ
ธมฺมปาสาทมารุยฺห สุญฺญาคารวรูปคํ
ยถิจฺฉกาหํ วิหเร สกฺยปุตฺตสฺส สาสเน
เอกตฺตึเส อิโต กปฺเป ยํ กมฺมมกรึ ตทา
ทุคฺคตึ นาภิชานามิ นฬกุฏิกายิทํ ผลํ




กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา นฬกุฏิกทายโก เถโร อิมา คาถาโย อภาสิตฺถาติ
นฬกุฏิกทายกตฺเถรสฺส อปทานํ สมตฺตํ
ทสมํ ปิยาลผลทายกตฺเถราปทานํ
มิคลุทฺโธ ปุเร อาสึ วิวเน วิจรํ ตทา
อทฺทสํ วิรชํ พุทฺธํ สพฺพธมฺมาน ปารคุํ
ปิยาลผลมาทาย พุทฺธเสฏฺฐสฺสทาสหํ
ปุญฺญเขตฺตสฺส วีรสฺส ปสนฺโน เสหิ ปาณิภิ
เอกตฺตึเส อิโต กปฺเป ยํ ผลํ อททึ ตทา
ทุคฺคตึ นาภิชานามิ ผลทานสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ



ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปิยาลผลทายโก เถโร อิมา คาถาโย อภาสิตฺถาติ
ปิยาลผลทายกตฺเถรสฺส อปทานํ สมตฺตํ
อุทฺทานํ
กึกณิ ปํสุกูลญฺจ วรโกรณฺฑกึสุกํ
อุปฑฺฒทุสฺสิ ฆตโท อุทกํ ถูปการโก
นฬาคาริ จ นวโม ปิยาลผลทายโก
สตเมกญฺจ คาถานํ นวกญฺจ ตทุตฺตริ
กึกณิปุปฺผวคฺโค ปญฺญาสโม
อถ วคฺคุทฺทานํ
เมตฺเตยฺยวคฺโค ภทฺทาลิ สกึสมฺมชฺชโกปิจ
เอกวิหารี วิเภทโก ชคติ สาลปุปฺผิโย
นฬมาลิ ปํสุกูลํ กีกณิปุปฺผิโก ตถา
อสีติ เทฺว จ คาถาโย จตุทฺทสา สตานิ จ
เมตฺเตยฺยวคฺคทสกํ ปญฺจมํ สตกํ สมตฺตํ



เอกปญฺญาโส กณิการวคฺโค
ปฐมํ ตีณิกณิการปุปฺผิยตฺเถราปทานํ
สุเมโธ นาม สมฺพุทฺโธ ทฺวตฺตึสวรลกฺขโณ
วิเวกกาโม สมฺพุทฺโธ หิมวนฺตํ อุปาคมิ
อชฺโฌคเหตฺวา หิมวนฺตํ อคฺโค การุณิโก มุนิ
ปลฺลงฺกํ อาภุชิตฺวาน นิสีทิ ปุริสุตฺตโม
วิชฺชาธโร ตทา อาสึ อนฺตลิกฺขจโร อหํ
ติสุลํ สุกตํ คยฺห คจฺฉามิ อมฺพเร ตทา
ปพฺพตคฺเค ยถา อคฺคิ ปุณฺณมาเยว จนฺทิมา
วเน โอภาสเต พุทฺโธ สาลราชาว ผุลฺลิโต
วนโต นิกฺขมิตฺวาน พุทฺธรํสาภิธาวเร
นฬคฺคิวณฺณสงฺกาสา ทิสฺวา จิตฺตํ ปสาทยึ
วิจินํ อทฺทสํ ปุปฺผํ กณิการํ เทวคนฺธิกํ
ตีณิ ปุปฺผานิ อาทาย พุทฺธเสฏฺฐํ อปูชยึ
พุทฺธสฺส อานุภาเวน ตีณิ ปุปฺผานิ เม ตทา
อุทฺธํวณฺฏา อโธปตฺตา ฉายํ กุพฺพนฺติ สตฺถุโน
เตน กมฺเมน สุกเตน เจตนาปณิธีหิ จ
ชหิตฺวา มานุสํ เทหํ ตาวตึสํ อคจฺฉหํ



ตตฺถ เม สุกตํ พฺยมฺหํ กณิการีติ ญายติ
สฏฺฐิโยชนมุพฺพิทฺธํ ตึสโยชนวิตฺถตํ
สหสฺสกณฺฑํ สตฺตเคณฺฑุ ธชาลุ หริตามโย
สตสหสฺสนิยฺยูหา พฺยเมฺห ปาตุภวึสุ เม
โสณฺณมยา มณิมยา โลหิตงฺกมยาปิจ
ผลิกาปิจ ปลฺลงฺกา เยนิจฺฉกา ยถิจฺฉกํ
มหารหญฺจ สยนํ ตุลิกํ วิกติสฺสกํ
อุทฺธโลมิกเอกนฺตํ พิพฺโพหนสมายุตํ
ภวนา นิกฺขมิตฺวาน จรนฺโต เทวจาริกํ
ยทา อิจฺฉามิ คมนํ เทวสงฺฆปุรกฺขโต
ปุปฺผสฺส เหฏฺฐา ติฏฺฐามิ อุปริ ฉทนํ มม
สมนฺตา โยชนสตํ กณิกาเรหิ ฉาทิตํ
สฏฺฐี ตุริยสหสฺสานิ สายํ ปาตํ อุปฏฺฐหุํ
ปริวาเรนฺติ มํ นิจฺจํ รตฺตินฺทิวมตนฺทิตา
ตตฺถ นจฺเจหิ คีเตหิ ตาเฬหิ วาทิเตหิ จ
รมามิ ขิฑฺฑารติยา โมทามิ กามกามิหํ
ตตฺถ ภุตฺวา ปิวิตฺวา จ โมทามิ ติทเส ตทา
นารีคเณหิ สหิโต โมทามิ พฺยมฺหมุตฺตเม
สตานํ ปญฺจกฺขตฺตุญฺจ เทวรชฺชมการยึ
สตานํ ตีณิกฺขตฺตุญฺจ จกฺกวตฺติ อโหสหํ



ปเทสรชฺชํ วิปุลํ คณนาโต สงฺขยํ
ภวาภเว สํสรนฺโต มหาโภคํ ลภามหํ ฉ
โภเค เม อูนตา นตฺถิ พุทฺธปูชายิทํ ผลํ
ทุเว ภเว สํสรามิ เทวตฺเต อถ มานุเส
อญฺญํ คตึ น ชานามิ พุทฺธปูชายิทํ ผลํ
ทุเว กุเล ปชายามิ ขตฺติเย จาปิ พฺราหฺมเณ
นีเจ กุเล น ชายามิ พุทฺธปูชายิทํ ผลํ
หตฺถิยานํ อสฺสยานํ สิวิกํ สนฺทมานิกํ
ลภามิ สพฺพเมเวตํ พุทฺธปูชายิทํ ผลํ
ทาสีคณํ ทาสคณํ นาริโย สมลงฺกตา
ลภามิ สพฺพเมเวตํ พุทฺธปูชายิทํ ผลํ
โกเสยฺยกมฺพลิยานิ โขมกปฺปาสิกานิ จ
ลภามิ สพฺพเมเวตํ พุทฺธปูชายิทํ ผลํ
นววตฺถํ นวผลํ นวคฺครสโภชนํ
ลภามิ สพฺพเมเวตํ พุทฺธปูชายิทํ ผลํ
อิเม ขาท อิเม ภุญฺช อิมมฺหิ สยเน สย
ลภามิ สพฺพเมเวตํ พุทฺธปูชายิทํ ผลํ
สพฺพตฺถ ปูชิโต โหมิ ยโส อจฺจุคฺคโต มม
มเหสกฺโข สทา โหมิ อเภชฺชปริโส สทา
ญาตีนํ อุตฺตโม โหมิ พุทฺธปูชายิทํ ผลํ




สีตํ อุณฺหํ น ชานามิ ปริฬาโห น วิชฺชติ
อโถ เจตสิกํ ทุกฺขํ หทเย เม น วิชฺชติ
สุวณฺณวณฺโณ หุตฺวาน สํสรามิ ภวาภเว
เววณฺณิยํ น ชานามิ พุทฺธปูชายิทํ ผลํ
เทวโลกา จวิตฺวาน สุกฺกมูเลน โจทิโต
สาวตฺถิยํ ปุเร ชาโต มหาสาเล สุอทฺธเก
ปญฺจกามคุเณ หิตฺวา ปพฺพชึ อนคาริยํ
ชาติยา สตฺตวสฺโสหํ อรหตฺตํ อปาปุณึ
อุปสมฺปาทยิ พุทฺโธ คุณมญฺญาย จกฺขุมา
ตรุโณ ปูชนีโยหํ พุทฺธปูชายิทํ ผลํ
ทิพฺพจกฺขุํ วิสุทฺธํ เม สมาธิกุสโล อหํ
อภิญฺญาปารมิปฺปตฺโต พุทฺธปูชายิทํ ผลํ
ปฏิสมฺภิทา อนุปฺปตฺโต อิทฺธิปาเทสุ โกวิโท
สทฺธมฺเม ปารมิปฺปตฺโต พุทฺธปูชายิทํ ผลํ
ตึสกปฺปสหสฺสมฺหิ ยํ พุทฺธมภิปูชยึ
ทุคฺคตึ นาภิชานามิ พุทฺธปูชายิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ



ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ตีณิกณิการปุปฺผิโย เถโร อิมา คาถาโย อภาสิตฺถาติ
ตีณิกณิการปุปฺผิยตฺเถรสฺส อปทานํ สมตฺตํ
ทุติยํ เอกปตฺตทายกตฺเถราปทานํ
นคเร หํสวติยา กุมฺภกาโร อโหสหํ
อทฺทสํ วิรชํ พุทฺธํ โอฆติณฺณมนาสวํ
สุกตํ มตฺติกาปตฺตํ พุทฺธเสฏฺฐสฺสทาสหํ
ปตฺตํ ทตฺวา ภควโต อุชุภูตสฺส ตาทิโน
ภเว นิพฺพตฺตมาโนหํ โสณฺณถาเล ลภามหํ
รูปิมเย จ โสวณฺเณ ตฏฺฏิเก จ มณีมเย
ปาฏิยา ปริภุญฺชามิ ปุญฺญกมฺมสฺสิทํ ผลํ
ยสสาว ชนานญฺจ อคฺคภูโต จ โหมหํ
ยถาปิ ภทฺทเก เขตฺเต วีชํ อปฺปมฺปิ โรปิตํ
สมฺมา ธารํ ปวสฺสนฺเต ผลํ โตเสติ กสฺสกํ
ตเถวิทํ ปตฺตทานํ พุทฺธเขตฺตมฺหิ โรปิตํ
ปีติธาเร ปวสฺสนฺเต ผลํ เม โตสยิสฺสติ
ยาวตา เขตฺตา วิชฺชนฺติ สงฺฆาปิจ คณาปิจ
พุทฺธเขตฺตสโม นตฺถิ สุขโท สพฺพปาณินํ





นโม เต ปุริสาชญฺญ นโม เต ปุริสุตฺตม
เอกปตฺตํ ททิตฺวาน ปตฺโตมฺหิ อจลํ ปทํ
เอกนวุเต อิโต กปฺเป ยํ ปตฺตมททึ ตทา
ทุคฺคตึ นาภิชานามิ ปตฺตทานสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺตเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา เอกปตฺตทายโก เถโร อิมา คาถาโย อภาสิตฺถาติ
เอกปตฺตทายกตฺเถรสฺส อปทานํ สมตฺตํ
ตติยํ กาสุมาริกผลทายกตฺเถราปทานํ
กณิการํว โชตนฺตํ นิสินฺนํ ปพฺพตนฺตเร
อทฺทสํ วิรชํ พุทฺธํ โลกเชฏฺฐํ นราสภํ
ปสนฺนจิตฺโต สุมโน สิเร กตฺวาน อญฺชลึ
กาสุมาริกมาทาย พุทฺธเสฏฺฐสฺสทาสหํ
เอกตฺตึเส อิโต กปฺเป ยํ ผลํ อททึ ตทา
ทุคฺคตึ นาภิชานามิ ผลทานสฺสิทํ ผลํ


กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา กาสุมาริกผลทายโก เถโร อิมา คาถาโย อภาสิตฺถาติ
กาสุมาริกผลทายกตฺเถรสฺส อปทานํ สมตฺตํ
จตุตฺถํ อวฏผลิยตฺเถราปทานํ
สหสฺสรํสี ภควา สยมฺภู อปราชิโต
วิเวกา วุฏฺฐหิตฺวาน โคจรายาภินิกฺขมิ
ผลหตฺโถ อหํ ทิสฺวา อุปคญฺฉึ นราสภํ
ปสนฺนจิตฺโต สุมโน อวฏํ อททึ ผลํ
จตุนวุเต อิโต กปฺเป ยํ ผลํ อททึ ตทา
ทุคฺคตึ นาภิชานามิ ผลทานสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ


ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อวฏผลิโย เถโร อิมา คาถาโย อภาสิตฺถาติ
อวฏผลิยตฺเถรสฺส อปทานํ สมตฺตํ
ปญฺจมํ จารผลิยตฺเถราปทานํ
สุวณฺณวณฺณํ สมฺพุทฺธํ อาหุตีนํ ปฏิคฺคหํ
รถิยํ ปฏิปชฺชนฺตํ จารผลมทาสหํ
เอกนวุเต อิโต กปฺเป ยํ ผลํ อททึ ตทา
ทุคฺคตึ นาภิชานามิ ผลทานสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา จารผลิโย เถโร อิมา คาถาโย อภาสิตฺถาติ
จารผลิยตฺเถรสฺส อปทานํ สมตฺตํ



ฉฏฺฐํ มาตุลุงฺคผลทายกตฺเถราปทานํ
กณิการํว ชลิตํ ปุณฺณมาเยว จนฺทิมํ
ชลนฺตํ ทีปรุกฺขํว อทฺทสํ โลกนายกํ
มาตุลุงฺคผลํ คยฺห อทาสึ สตฺถุโน อหํ
ทกฺขิเณยฺยสฺส วีรสฺส ปสนฺโน เสหิ ปาณิภิ
เอกตฺตึเส อิโต กปฺเป ยํ ผลํ อททึ ตทา
ทุคฺคตึ นาภิชานามิ ผลทานสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา มาตุลุงฺคผลทายโก เถโร อิมา คาถาโย อภาสิตฺถาติ
มาตุลุงฺคผลทายกตฺเถรสฺส อปทานํ สมตฺตํ
สตฺตมํ อชฺเชลผลทายกตฺเถราปทานํ
อชิโน นาม สมฺพุทฺโธ หิมวนฺเต วสิ ตทา
จรเณน จ สมฺปนฺโน สมาธิกุสโล มุนิ



กุมฺภมตฺตํ คเหตฺวาน อญฺชลึ ชีวชีวกํ
ฉตฺตปณฺณํ คเหตฺวาน อทาสึ สตฺถุโน อหํ
จตุนวุเต อิโต กปฺเป ยํ ผลํ อททึ ตทา
ทุคฺคตึ นาภิชานามิ ผลทานสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อชฺเชลผลทายโก เถโร อิมา คาถาโย อภาสิตฺถาติ
อชฺเชลผลทายกตฺเถรสฺส อปทานํ สมตฺตํ
อฏฺฐมํ อโมรผลิยตฺเถราปทานํ
สุวณฺณวณฺณํ สมฺพุทฺธํ อาหุตีนํ ปฏิคฺคหํ
รถิยํ ปฏิปชฺชนฺตํ อโมรํ อททึ ผลํ
เอกนวุเต อิโต กปฺเป ยํ ผลํ อททึ ตทา
ทุคฺคตึ นาภิชานามิ ผลทานสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว



สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อโมรผลิโย เถโร อิมา คาถาโย อภาสิตฺถาติ
อโมรผลิยตฺเถรสฺส อปทานํ สมตฺตํ
นวมํ ตาลผลิยตฺเถราปทานํ
สตรํสี นาม ภควา สยมฺภู อปราชิโต
วิเวกา วุฏฺฐหิตฺวาน โคจรายาภินิกฺขมิ
ผลหตฺโถ อหํ ทิสฺวา อุปคญฺฉึ นราสภํ
ปสนฺนจิตฺโต สุมโน ตาลผลมทาสหํ
จตุนวุเต อิโต กปฺเป ยํ ผลํ อททึ ตทา
ทุคฺคตึ นาภิชานามิ ผลทานสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ


อิตฺถํ สุทํ อายสฺมา ตาลผลิโย เถโร อิมา คาถาโย อภาสิตฺถาติ
ตาลผลิยตฺเถรสฺส อปทานํ สมตฺตํ
ทสมํ นาลิเกรผลทายกตฺเถราปทานํ
นคเร พนฺธุมติยา อารามิโก อหํ ตทา
อทฺทสํ วิรชํ พุทฺธํ คจฺฉนฺตํ อนิลญฺชเส
นาลิเกรผลํ คยฺห พุทฺธเสฏฺฐสฺสทาสหํ
อากาเส ฐิตโก สนฺโต ปฏิคฺคณฺหิ มหายโส
ปีติสญฺชนโน มยฺหํ ทิฏฺฐธมฺมสุขาวโห
ผลํ พุทฺธสฺส ทตฺวาน วิปฺปสนฺเนน เจตสา
อธิคญฺฉึ ตทา ปีตึ วิปุลญฺจ สุขุตฺตมํ
อุปฺปชฺชเตว รตนํ นิพฺพตฺตสฺส ตหึ ตหึ
เอกนวุเต อิโต กปฺเป ยํ ผลํ อททึ ตทา
ทุคฺคตึ นาภิชานามิ ผลทานสฺสิทํ ผลํ
ทิพฺพจกฺขุํ วิสุทฺธํ เม สมาธิกุสโล อหํ
อภิญฺญาปารมิปฺปตฺโต ผลทานสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก



ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา นาลิเกรผลทายโก เถโร อิมา คาถาโย อภาสิตฺถาติ
นาลิเกรผลทายกตฺเถรสฺส อปทานํ สมตฺตํ
อุทฺทานํ
กณิการญฺจ ปตฺโต จ กาสุมาริ ตถาวโฏ
จารผลิ มาตุลุงฺโค อชฺเชลาโมรเมว จ
ตาลํ ตถา นาลิเกรํ คาถาโย คณิตาปิห
เอกํ คาถาสตํ โหติ อูนาธิกวิวชฺชิตํ
กณิการวคฺโค เอกปญฺญาโส



เทฺวปญฺญาโส ผลทายกวคฺโค
ปฐมํ กุรญฺชิยผลทายกตฺเถราปทานํ
มิคลุทฺโธ ปุเร อาสึ วิวเน วิจรํ อหํ
อทฺทสํ วิรชํ พุทฺธํ สพฺพธมฺมาน ปารคุํ
กุรญฺชิยผลํ คยฺห พุทฺธเสฏฺฐสฺสทาสหํ
ปุญฺญกฺเขตฺตสฺส ธีรสฺส ปสนฺโน เสหิ ปาณิภิ
เอกตฺตึเส อิโต กปฺเป ยํ ผลํ อททึ ตทา
ทุคฺคตึ นาภิชานามิ ผลทานสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา กุรญฺชิยผลทายโก เถโร อิมา คาถาโย อภาสิตฺถาติ
กุรญฺชิยผลทายกตฺเถรสฺส อปทานํ สมตฺตํ



ทุติยํ กปิฏฺฐผลทายกตฺเถราปทานํ
สุวณฺณวณฺณํ สมฺพุทฺธํ อาหุตีนํ ปฏิคฺคหํ
รถิยํ ปฏิปชฺชนฺตํ กปิฏฺฐํ อททึ ผลํ
เอกนวุเต อิโต กปฺเป ยํ ผลํ อททึ ตทา
ทุคฺคตึ นาภิชานามิ ผลทานสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา กปิฏฺฐผลทายโก เถโร อิมา คาถาโย อภาสิตฺถาติ
กปิฏฺฐผลทายกตฺเถรสฺส อปทานํ สมตฺตํ
ตติยํ โกสุมฺพผลิยตฺเถราปทานํ
กกุธํ วิลสนฺตํว เทวเทวํ นราสภํ
รถิยํ ปฏิปชฺชนฺตํ โกสุมฺพมททินฺตทา
เอกตฺตึเส อิโต กปฺเป ยํ ผลํ อททึ ตทา
ทุคฺคตึ นาภิชานามิ ผลทานสฺสิทํ ผลํ



กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา โกสุมฺพผลิโย เถโร อิมา คาถาโย อภาสิตฺถาติ
โกสุมฺพผลิยตฺเถรสฺส อปทานํ สมตฺตํ
จตุตฺถํ เกตกปุปฺผิยตฺเถราปทานํ
วินตานทิยา ตีเร วิหาสิ ปุริสุตฺตโม
อทฺทสํ วิรชํ พุทฺธํ เอกคฺคํ สุสมาหิตํ
มธุคนฺธสฺส ปุปฺเผน เกตกสฺส อหํ ตทา
ปสนฺนจิตฺโต สุมโน พุทฺธเสฏฺฐสฺส ปูชยึ
เอกนวุเต อิโต กปฺเป ยํ ปุปฺผํ อภิปูชยึ
ทุคฺคตึ นาภิชานามิ พุทฺธปูชายิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก



ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา เกตกปุปฺผิโย เถโร อิมา คาถาโย อภาสิตฺถาติ
เกตกปุปฺผิยตฺเถรสฺส อปทานํ สมตฺตํ
ปญฺจมํ นาคปุปฺผิยตฺเถราปทานํ
สุวณฺณวณฺณํ สมฺพุทฺธํ อาหุตีนํ ปฏิคฺคหํ
รถิยํ ปฏิปชฺชนฺตํ นาคปุปฺผํ อปูชยึ
เอกนวุเต อิโต กปฺเป ยํ ปุปฺผมภิปูชยึ
ทุคฺคตึ นาภิชานามิ พุทฺธปูชายิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา นาคปุปฺผิโย เถโร อิมา คาถาโย อภาสิตฺถาติ
นาคปุปฺผิยตฺเถรสฺส อปทานํ สมตฺตํ


ฉฏฺฐํ อชฺชุนปุปฺผิยตฺเถราปทานํ
จนฺทภาคานทีตีเร อโหสึ กินฺนโร ตทา
อทฺทสํ วิรชํ พุทฺธํ สยมฺภุํ อปราชิตํ
ปสนฺนจิตฺโต สุมโน เวทชาโต กตญฺชลี
คเหตฺวา อชฺชุนปุปฺผํ สยมฺภุํ อภิปูชยึ
เตน กมฺเมน สุกเตน เจตนาปณิธีหิ จ
ชหิตฺวา กินฺนรํ เทหํ ตาวตึสํ อคญฺฉหํ
ฉตฺตึสกฺขตฺตุํ เทวินฺโท เทวรชฺชมการยึ
ทสกฺขตฺตุํ จกฺกวตฺติ มหารชฺชมการยึ
ปเทสรชฺชํ วิปุลํ คณนาโต อสงฺขยํ
สุเขตฺเต วปฺปิตํ วีชํ สยมฺภุสฺมึ อโหสิ เม
กุสลํ วิชฺชเต มยฺหํ ปพฺพชึ อนคาริยํ
ปูชารโห อหํ อชฺช สกฺยปุตฺตสฺส สาสเน
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ



อิตฺถํ สุทํ อายสฺมา อชฺชุนปุปฺผิโย เถโร อิมา คาถาโย อภาสิตฺถาติ
อชฺชุนปุปฺผิยตฺเถรสฺส อปทานํ สมตฺตํ
สตฺตมํ กุฏชปุปฺผิยตฺเถราปทานํ
หิมวนฺตสฺส อวิทูเร อจฺจโล นาม ปพฺพโต
พุทฺโธ สุทสฺสโน นาม วสนฺโต ปพฺพตนฺตเร
ปุปฺผํ เหมวนฺตํ คยฺห เวหาสํ อคมาสหํ
ตตฺถทฺทสาสึ สมฺพุทฺธํ โอฆติณฺณมนาสวํ
ปุปฺผํ กุฏชมาทาย สิเร กตฺวานหนฺตทา
พุทฺธสฺส อภิโรเปสึ สยมฺภุสฺส มเหสิโน
เอกตฺตึเส อิโต กปฺเป ยํ ปุปฺผมภิปูชยึ
ทุคฺคตึ นาภิชานามิ พุทฺธปูชายิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา กุฏชปุปฺผิโย เถโร อิมา คาถาโย อภาสิตฺถาติ
กุฏชปุปฺผิยตฺเถรสฺส อปทานํ สมตฺตํ



อฏฺฐมํ โฆสสญฺญกตฺเถราปทานํ
มิคลุทฺโธ ปุเร อาสึ อรญฺเญ วิวเน อหํ
อทฺทสํ วิรชํ พุทฺธํ เทวสงฺฆปุรกฺขตํ
จตุสจฺจํ ปกาเสนฺตํ เทเสนฺตํ อมตํปทํ
อสฺโสสึ มธุรํ ธมฺมํ สิขิโน โลกพนฺธุโน
โฆเส จิตฺตํ ปสาเทสึ อสมปฺปฏิปุคฺคเล
ตตฺถ จิตฺตํ ปสาเทตฺวา อุตฺตรึ ทุตฺตรํ ภวํ
เอกตฺตึเส อิโต กปฺเป ยํ สญฺญมลภึ ตทา
ทุคฺคตึ นาภิชานามิ โฆสสญฺญายิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา โฆสสญฺญโก เถโร อิมา คาถาโย อภาสิตฺถาติ
โฆสสญฺญกตฺเถรสฺส อปทานํ สมตฺตํ



นวมํ สพฺพผลทายกตฺเถราปทานํ
วรุโณ นาม นาเมน พฺราหฺมโณ มนฺตปารคู
ฉฑฺเฑตฺวา ทส ปุตฺตานิ วนมชฺโฌคหึ ตทา
อสฺสมํ สุกตํ กตฺวา สุวิภตฺตํ มโนรมํ
ปณฺณสาลํ กริตฺวาน วสามิ ปวเน อหํ
ปทุมุตฺตโร โลกวิทู อาหุตีนํ ปฏิคฺคโห
มมุทฺธริตุกาโม โส อาคญฺฉิ มม อสฺสมํ
ยาวตา วนสณฺฑมฺหิ โอภาโส วิปุโล อหุ
พุทฺธสฺส อานุภาเวน ปชฺชลิ ปวนํ ตทา
ทิสฺวาน ปาฏิหิริยํ พุทฺธเสฏฺฐสฺส ตาทิโน
ปตฺตปุฏํ คเหตฺวาน ผเลน ปูรยึ อหํ
อุปคนฺตฺวาน สมฺพุทฺธํ สห ขาริมทาสหํ
อนุกมฺปาย เม พุทฺโธ อิทํ วจนมพฺรวิ
ขาริภารํ คเหตฺวาน ปจฺฉโต เอหิ เม ตุวํ
ปริภุตฺเตว สงฺฆมฺหิ ปุญฺญํ ตว ภวิสฺสติ
ปุฏกนฺตํ คเหตฺวาน ภิกฺขุสงฺฆสฺสทาสหํ
ตตฺถ จิตฺตํ ปสาเทตฺวา ตุสิตํ อุปปชฺชหํ
ตตฺถ ทิพฺเพหิ นจฺเจหิ คีเตหิ วาทิเตหิ จ
ปุญฺญกมฺเมน สํยุตฺโต อนุโภมิ ยสํ อหํ




ยํ ยํ โยนูปปชฺชามิ เทวตฺตํ อถ มานุสํ
โภเค เม อูนตา นตฺถิ ผลทานสฺสิทํ ผลํ
ยาวตา จตุโร ทีปา สสมุทฺทา สปพฺพตา
ผลํ พุทฺธสฺส ทตฺวาน อิสฺสรํ การยึ อหํ
ยาวตา เย ปกฺขิคณา อากาเส อุปตนฺติ เจ
เตปิ มํ วสมเนฺวนฺติ ผลทานสฺสิทํ ผลํ
ยาวตา วนสณฺฑมฺหิ ยกฺขา ภูตา จ รกฺขสา
กุมฺภณฺฑา ครุฬา จาปิ ปาจริยํ อุเปนฺติ เม
กุมฺมา โสณา มธุกรา ฑํสา จ มกสา อุโภ
เตปิ มํ วสมเนฺวนฺติ ผลทานสฺสิทํ ผลํ
สุปณฺณา นาม สกุณา ปกฺขิชาตา มหพฺพลา
เตปิ มํ สรณํ ยนฺติ ผลทานสฺสิทํ ผลํ
เยปิ ทีฆายุกา นาคา อิทฺธิมนฺโต มหายสา
เตปิ มํ วสมเนฺวนฺติ ผลทานสฺสิทํ ผลํ
สีหา พฺยคฺฆา จ ทีปิ จ อจฺฉโกกตรจฺฉกา
เตปิ มํ วสมเนฺวนฺติ ผลทานสฺสิทํ ผลํ
โอสธิติณวาสี จ เย จ อากาสวาสิโน
สพฺเพ มํ สรณํ ยนฺติ ผลทานสฺสิทํ ผลํ
สุทุทฺทสํ สุนิปุณํ คมฺภีรํ สุปกาสิตํ
ผุสฺสยิตฺวา วิหรามิ ผลทานสฺสิทํ ผลํ




วิโมกฺเข อฏฺฐ ผุสฺสิตฺวา วิหรามิ อนาสโว
อาตาปี นิปโก จาปิ ผลทานสฺสิทํ ผลํ
เย ผลฏฺฐา พุทฺธปุตฺตา ขีณโทสา มหายสา
อหํ อญฺญตโร เตสํ ผลทานสฺสิทํ ผลํ
อภิญฺญาปารมึ คนฺตฺวา สุกฺกมูเลน โจทิโต
สพฺพาสเว ปริญฺญาย วิหรามิ อนาสโว
เตวิชฺชา อิทฺธิปตฺตา จ พุทฺธปุตฺตา มหายสา
ทิพฺพโสตสมาปนฺนา เตสํ อญฺญตโร อหํ
สตสหสฺเส อิโต กปฺเป ยํ ผลํ อททึ ตทา
ทุคฺคตึ นาภิชานามิ ผลทานสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สพฺพผลทายโก เถโร อิมา คาถาโย อภาสิตฺถาติ
สพฺพผลทายกตฺเถรสฺส อปทานํ สมตฺตํ



ทสมํ ปทุมธาริยตฺเถราปทานํ
หิมวนฺตสฺส อวิทูเร โรมโส นาม ปพฺพโต
พุทฺโธภิสมฺภโว นาม อพฺโภกาเส วสิ ตทา
ภวนา นิกฺขมิตฺวาน ปทุมํ ธารยึ อหํ
เอกาหํ ธารยิตฺวาน ภวนํ ปุนราคมึ
เอกตึเส อิโต กปฺเป ยํ พุทฺธมภิปูชยึ
ทุคฺคตึ นาภิชานามิ พุทฺธปูชายิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปทุมธาริโย เถโร อิมา คาถาโย อภาสิตฺถาติ
ปทุมธาริยตฺเถรสฺส อปทานํ สมตฺตํ
อุทฺทานํ
กุรญฺชิยํ กปิฏฺฐญฺจ โกสุมฺพํ อถ เกตกํ
นาคปุปฺผชฺชุนญฺเจว กุฏชิ โฆสสญฺญโก



เถโร จ สพฺพผลโท ตถา ปทุมธาริโย
อสีติ เจตฺเถ คาถาโย ติสฺโส คาถา ตทุตฺตริ
ผลทายกวคฺโค เทฺวปญฺญาโส

เตปญฺญาโส ติณทายกวคฺโค
ปฐมํ ติณมุฏฺฐิทายกตฺเถราปทานํ
หิมวนฺตสฺส อวิทูเร ลมฺพโก นาม ปพฺพโต
ตตฺเถว ติสฺโส สมฺพุทฺโธ อพฺโพกาสมฺหิ จงฺกมิ
มิคลุทฺโธ ปุเร อาสึ อรญฺเญ กานเน อหํ
ทิสฺวานาหํ เทวเทวํ ติณมุฏฺฐิมทาสหํ
นิสีทนตฺถํ พุทฺธสฺส ทตฺวา จิตฺตํ ปสาทยึ
สมฺพุทฺธํ อภิวาทิตฺวา ปกฺกามึ อุตฺตรามุโข
อจิรํ คตมตฺตํ มํ มิคราชา อเหฐยิ
สีเหน ฆาฏิโต สนฺโต ตตฺถ กาลํ กโต อหํ
อาสนฺเน เม กตํ กมฺมํ พุทฺธเสฏฺเฐ อนาสเว
สุมุตฺโต สรเวโคว เทวโลกํ อคญฺฉหํ
ยูโป ตตฺถ สุโภ อาสิ ปุญฺญกมฺมาภินิมฺมิโต
สหสฺสกณฺโฑ สตฺตเคณฺฑุ ธชาลุ หริตามโย




ปภา นิทฺธาวเต ตสฺส สตรํสีว อุคฺคโต
อากิณฺโณ เทวกญฺญาหิ อาโมทึ กามกามิหํ
เทวโลกา จวิตฺวาน สุกฺกมูเลน โจทิโต
อาคนฺตฺวาน มนุสฺสตฺตํ ปตฺโตมฺหิ อาสวกฺขยํ
จตุนวุเต อิโต กปฺเป นิสีทนมกาสหํ
ทุคฺคตึ นาภิชานามิ ติณมุฏฺเฐ อิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ติณมุฏฺฐิทายโก เถโร อิมา คาถาโย อภาสิตฺถาติ
ติณมุฏฺฐิทายกตฺเถรสฺส อปทานํ สมตฺตํ
ทุติยํ เวจฺจกทายกตฺเถราปทานํ
วิปสฺสิโน ภควโต โลกเชฏฺฐสฺส ตาทิโน
เอกํ เวจฺจํ มยา ทินฺนํ ปสนฺเนน สปาณินา
หตฺถิยานํ อสฺสยานํ ทิพฺพยานํ สมชฺฌคํ
เตน เวจฺจกทาเนน ปตฺโตมฺหิ อาสวกฺขยํ



เอกนวุเต อิโต กปฺเป ยํ เวจฺจมททึ ตทา
ทุคฺคตึ นาภิชานามิ เวจฺจทานสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา เวจฺจกทายโก เถโร อิมา คาถาโย อภาสิตฺถาติ
เวจฺจกทายกตฺเถรสฺส อปทานํ สมตฺตํ
ตติยํ สรณคมนิยตฺเถราปทานํ
อารุยฺหมฺหิ ตทา นาวํ ภิกฺขุ จาชีวิโก อหํ
นาวาย ภิชฺชมานาย ภิกฺขุ เม สรณํ อทา
เอกตฺตึเส อิโต กปฺเป ยํ โส เม สรณํ อทา
ทุคฺคตึ นาภิชานามิ สรณคมเน ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ



ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สรณคมนิโย เถโร อิมา คาถาโย อภาสิตฺถาติ
สรณคมนิยตฺเถรสฺส อปทานํ สมตฺตํ
จตุตฺถํ อพฺภญฺชนทายกตฺเถราปทานํ
นคเร พนฺธุมติยา ราชุยฺยาเน วสามหํ
จมฺมวาสี ตถา อาสึ กมณฺฑลุธโร อหํ
อทฺทสํ วิรชํ พุทฺธํ สยมฺภุํ อปราชิตํ
อาตาปินํ ปหิตตฺตํ ฌายึ ฌานรตํ อิสึ
สพฺพกามสมิทฺธิญฺจ โอฆติณฺณมนาสวํ
ทิสฺวา ปสนฺโน สุมโน อพฺภญฺชนมทาสหํ
เอกนวุเต อิโต กปฺเป ยํ ทานมททึ ตทา
ทุคฺคตึ นาภิชานามิ อพฺภญฺชนสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ



อิตฺถํ สุทํ อายสฺมา อพฺภญฺชนทายโก เถโร อิมา คาถาโย อภาสิตฺถาติ
อพฺภญฺชนทายกตฺเถรสฺส อปทานํ สมตฺตํ
ปญฺจมํ สุปฏทายกตฺเถราปทานํ
ทิวาวิหารา นิกฺขนฺโต วิปสฺสี โลกนายโก
ลหุํ สุปฏิกํ ทตฺวา กปฺปํ สคฺคมฺหิ โมทหํ
เอกนวุเต อิโต กปฺเป ยํ สุปฏิกมทาสหํ
ทุคฺคตึ นาภิชานามิ สุปฏสฺส อิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ พุทฺธเสฏฺฐสฺส สนฺติเก
ติสฺโส วิชฺชา อนุปฺปตฺตา กตํ พทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สุปฏทายโก เถโร อิมา คาถาโย อภาสิตฺถาติ
สุปฏทายกตฺเถรสฺส อปทานํ สมตฺตํ
ฉฏฺฐํ ทณฺฑทายกตฺเถราปทานํ
กานนํ วนโมคฺคยฺห เวฬฬ เฉตฺวานหํ ตทา
อาลมฺพนํ กริตฺวาน สงฺฆสฺส อททึ อหํ



เตน จิตฺตปฺปสาเทน สุพฺพเต อภิวาทยึ
อาลมฺพทณฺฑํ ทตฺวาน ปกฺกามึ อุตฺตรามุโข
จตุนวุเต อิโต กปฺเป ยํ ทณฺฑมททึ ตทา
ทุคฺคตึ นาภิชานามิ ทณฺฑทานสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ทณฺฑทายโก เถโร อิมา คาถาโย อภาสิตฺถาติ
ทณฺฑทายกตฺเถรสฺส อปทานํ สมตฺตํ
เตวีสติมํ ภาณวารํ
สตฺตมํ คิริเนลปูชกตฺเถราปทานํ
มิคลุทฺโธ ปุเร อาสึ วิวเน วิจรํ อหํ
อทฺทสํ วิรชํ พุทฺธํ สพฺพธมฺมาน ปารคุํ
ตสฺมึ มหาการุณิเก สพฺพสตฺตหิเต รเต
ปสนฺนจิตฺโต สุมโน เนลปุปฺผํ อปูชยึ



เอกตฺตึเส อิโต กปฺเป ยํ ปุปฺผมภิปูชยึ
ทุคฺคตึ นาภิชานามิ พุทฺธปูชายิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา คิริเนลปูชโก เถโร อิมา คาถาโย อภาสิตฺถาติ
คิริเนลปูชกตฺเถรสฺส อปทานํ สมตฺตํ
อฏฺฐมํ โพธิสมฺมชฺชกตฺเถราปทานํ
อหํ ปุเร โพธิปตฺตํ อุชฺฌิตํ เจติยงฺคเณ
ตํ คเหตฺวาน ฉฑฺเฑสึ อลภึ วีสตึ คุเณ
ตสฺส กมฺมสฺส เตเชน สํสรนฺโต ภวาภเว
ทุเว ภเว สํสรามิ เทวตฺเต จาปิ มานุเส
เทวโลกา จวิตฺวาน อาคนฺตฺวา มานุสํ ภวํ
ทุเว กุเล ปชายามิ ขตฺติเย จาปิ พฺราหฺมเณ
องฺคปจฺจงฺคสมฺปนฺโน อาโรหปริณาหวา
อภิรูโป สุจิ โหมิ สมฺปุณฺณโก อนูนโก



เทวโลเก มนุสฺเส วา ชาโต วา ยตฺถ กตฺถจิ
ภเว สุวณฺณวณฺโณ จ อุตฺตตฺตกนกูปโม
มุทุ มทฺทวา สินิทฺธา สุขุมา สุกุมาริกา
ฉวิ เม สพฺพทา โหติ โพธิปตฺเต สุฉฑฺฑิเต
ยโต กุโตจิ คตีสุ สรีเร สมุทาคเต
น ลิมฺปติ รโชชลฺลํ วิปาโก ปตฺตฉฑฺฑิเต
อุเณฺห วาตาตเป ตสฺส อคฺคิตาเปน วา ปน
คตฺเต เสทา น มุญฺจนฺติ วิปาโก ปตฺตฉฑฺฑิเต
กุฏฺฐํ คณฺโฑ กิลาโส จ ติลกา ปิฬกา ตถา
น โหนฺติ กาเย ททฺทุ จ วิปาโก ปตฺตฉฑฺฑิเต
อปรมฺปิ คุณนฺตสฺส นิพฺพตฺตติ ภวาภเว
โรคา น โหนฺติ กายสฺมึ วิปาโก ปตฺตฉฑฺฑิเต
อปรมฺปิ คุณนฺตสฺส นิพฺพตฺตติ ภวาภเว
น โหนฺติ จิตฺตชา ปีฬา วิปาโก ปตฺตฉฑฺฑิเต
อปรมฺปิ คุณนฺตสฺส นิพฺพตฺตติ ภวาภเว
อมิตฺตา น ภวนฺตสฺส วิปาโก ปตฺตฉฑฺฑิเต
อปรมฺปิ คุณนฺตสฺส นิพฺพตฺตติ ภวาภเว
อนูนโภโค ภวติ วิปาโก ปตฺตฉฑฺฑิเต
อปรมฺปิ คุณนฺตสฺส นิพฺพตฺตติ ภวาภเว
อคฺคิราชูหิ โจเรหิ น โหติ อุทกา ภยํ



อปรมฺปิ คุณนฺตสฺส นิพฺพตฺตติ ภวาภเว
ทาสี ทาสา อนุจรา โหนฺติ จิตฺตานุวตฺตกา
ยมฺหิ อายุปฺปมาณมฺหิ ชายเต มานุเส ภเว
ตโต น หายเต อายุ ติฏฺฐเต ยาวตายุกํ
อพฺภนฺตรา จ พาหิรา เนคมา จ สรฏฺฐกา
อนุยุตฺตา โหนฺติ สพฺเพปิ วุทฺธิกามา สุขิจฺฉกา
โภควา ยสวา โหมิ สิริมา ญาติปกฺขวา
อเวโร คตสนฺตาโส ภเวหิ สพฺพทา ภเว
เทวา มนุสฺสา อสุรา คนฺธพฺพา ยกฺขรกฺขสา
สพฺเพ เต ปริรกฺขนฺติ ภเว สํสรโต สทา
เทวโลเก มนุสฺเส วา อนุโภตฺวา อุโภ ยเส
อวสาเน จ นิพฺพานํ สิวํ ปตฺโต อนุตฺตรํ
สมฺพุทฺธมุทฺทิสิตฺวาน โพธึ วา ตสฺส สตฺถุโน
โย ปุญฺญํ ปสเว โปโส ตสฺส กึ นาม ทุลฺลภํ
มคฺเค ผเล จ อาคเม ฌานาภิญฺญาคุเณสุ จ
อญฺเญสํ อธิโก หุตฺวา นิพฺพายติ อนาสโว
ปุเรหํ โพธิยา ปตฺตํ ฉฑฺเฑตฺวา หฏฺฐมานโส
อิเมหิ วีสตงฺเคหิ สมงฺคี โหมิ สพฺพทา
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว




สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา โพธิสมฺมชฺชโก เถโร อิมา คาถาโย อภาสิตฺถาติ
โพธิสมฺมชฺชกตฺเถรสฺส อปทานํ สมตฺตํ
นวมํ อามณฺฑผลทายกตฺเถราปทานํ
ปทุมุตฺตโร นาม ชิโน สพฺพธมฺมาน ปารคู
วุฏฺฐหิตฺวา สมาธิมฺหา จงฺกมิ โลกนายโก
ขาริภารํ คเหตฺวาน อาหรนฺโต ผลํ ตทา
อทฺทสํ วิรชํ พุทฺธํ จงฺกมนฺตํ มหามุนึ
ปสนฺนจิตฺโต สุมโน สิเร กตฺวาน อญฺชลึ
สมฺพุทฺธํ อภิวาเทตฺวา อามณฺฑมททึ ผลํ
สตสหสฺเส อิโต กปฺเป ยํ ผลํ อททึ ตทา
ทุคฺคตึ นาภิชานามิ อามณฺฑสฺส อิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วีหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ


ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อามณฺฑผลทายโก เถโร อิมา คาถาโย อภาสิตฺถาติ
อามณฺฑผลทายกตฺเถรสฺส อปทานํ สมตฺตํ
ทสมํ สุคนฺธตฺเถราปทานํ
อิมมฺหิ ภทฺทเก กปฺเป พฺรหฺมพนฺธุ มหายโส
กสฺสโป นาม นาเมน อุปฺปชฺชิ วทตํ วโร
อนุพฺยญฺชนสมฺปนฺโน ทฺวตฺตึสวรลกฺขโณ
พฺยามปฺปภาปริวุโต รํสิชาลสมุตฺถโต
อสฺสาเสตา ยถา จนฺโท สุริโย วิย ปภงฺกโร
นิพฺพาเปตา ยถา เมโฆ สาคโรว คุณากโร
ธรณีริว สีเลน หิมวาว สมาธินา
อากาโส วิย ปญฺญาย อสงฺโค อนิโล ยถา
อนูโน ยถาวิหาโร ปริสาสุ วิสารโท
สจฺจานิ สมฺปกาเสติ อุทฺธรนฺโต มหาชนํ
ตทาหํ พาราณสิยํ เสฏฺฐิปุตฺโต มหายโส
อาสภํ ธนธญฺญสฺส ปหุตสฺส พหู มมํ
ชงฺฆวิหารํ วิจรํ มิคทายํ อุเปจฺจหํ
อทฺทสํ นาถสตฺถารํ เทเสนฺตํ อมตํ ปทํ




วิสฏฺฐกนฺตวจนํ กรวิกสมสฺสรํ
หํสทุนฺทุภินิคฺโฆสํ วิญฺญาเปนฺตํ มหาชนํ
ทิสฺวา เทวาติเทวนฺตํ สุตฺวา จ มธุรํ สรํ
ปหายานปฺปเก โภเค ปพฺพชึ อนคาริยํ
เอวํ ปพฺพชิโตวาหํ น จิเรน พหุสฺสุโต
อโหสึ ธมฺมกถิโก วิจิตฺตปฏิภาณวา
มหาปริสมชฺเฌหํ สตฺถุโนว ปุนปฺปุนํ
วณฺณยึ เหมวณฺณสฺส วณฺณํ วณฺณวิสารโท
เอส ขีณาสโว พุทฺโธ อนีโฆ ฉินฺนสํสโย
สพฺพกมฺมกฺขยํ ปตฺโต วิมุตฺโต อุปธิกฺขเย
เอส โส ภควา พุทฺโธ เอส สีโห อนุตฺตโร
สเทวกสฺส โลกสฺส พฺรหฺมจกฺกํ ปวตฺตโก
ทนฺโต ทเมตา สนฺโต จ สเมตา นิพฺพุโต อิสิ
นิพฺพาเปตา จ อสฺสตฺโถ อสฺสาเสตา มหาชนํ
วีโร สูโร จ วิกฺกนฺโต ปญฺโญ การุณิโก วสี
วิชิตาวี วิชิโต จ อปฺปคพฺโภ อนาลโย
อเนญฺโช อจโล ธีโร อโมโห อสโม มุนิ
โธรโยฺห อุสโภ นาโค สีโห สกฺโก ครูสุปิ
วิราโค วิมโล พฺรหฺมา วาทีสูโร รณญฺชโห
อขิโล จ วิสลฺโล จ อสโม วุสโภ สุจิ




พฺราหฺมโณ สมโณ นาโถ ภิสกฺโก สลฺลสนฺธุโต
โยโธ พุทฺโธ สุตาสุโต อจโล มุทิโต สิโต
กตทนฺตา วหตฺตา จ กตฺตา เนตา ปกาสิตา
สมฺปหํสิตา เสตฺตา จ เฉตฺตา โสตา ปสํสิตา
อวิโล จ วิสลฺโล จ อนีโฆ อกถํกถี
อเนโช วิรโช ขตฺตา คนฺธา วตฺตา ปกาสิตา
ตาเรตา อตฺถกาเรตา กาเรตา สมฺปทาริตา
ปาเปตา สหิตา หนฺตา ตาปิตา จ วิโสสิตา
สจฺจฏฺฐิโตสมสโม อสหาโย ทยาลโย
อจฺเฉรมนฺโต อกุโห กตาวี อิสิ สตฺตโม
นิติณฺณกงฺโข นิมฺมาโน อปฺปเมยฺโย อนูปโม
สพฺพวากฺยปถาตีโต สพฺพเนยฺยนฺติโต ชิโน
สตรํสีวเร ตสฺมึ ปสาโท อมตาวโห
ตสฺมา พุทฺเธ จ ธมฺเม จ สงฺเฆ สทฺธา มหตฺถิกา
คุเณหิ เอวมาทีหิ ติโลกสรณุตฺตมํ
วณฺเณนฺโต ปริสมชฺเฌ กถึ ธมฺมกถํ อหํ
ตโต จุโตหํ ตุสิเต อนุโภตฺวา มหาสุขํ
ตโต จุโต มนุสฺเสสุ ชาโต โหมิ สุคนฺธิโก
นิสฺสาโส มุขคนฺโธ จ เทหคนฺโธ ตเถว เม
โส จ คนฺโธว สตตํ สพฺพคนฺโธว โหติ เม








มุขคนฺโธ สทา มยฺหํ ปทุมุปฺปลจมฺปโก
อติกนฺโต สทา วาติ สรีโร จ ตเถว เม
คุณตฺถวสฺส สพฺพนฺตํ ผลนฺตํ ปรมพฺภุตํ
เอกคฺคมนสา สพฺเพ ภาสิตสฺส สุณาถ เม
คุณํ พุทฺธสฺส วตฺวาน หิตายนํ สุขาวหํ
สุจิตฺโต โหมิ สพฺพตฺถ สงฺโฆ วีรสมาสุโต
ยสสฺสี สุขิโต กนฺโต ชุติมา ปิยทสฺสโน
วตฺตา อปริภูโต จ นิทฺโทโส ปญฺญวา ตถา
ขีเณ ปาสุสิ นิพฺพานํ สุลภํ พุทฺธภตฺตินํ
เตสํ เหตุํ ปวกฺขามิ ตํ สุณาถ ยถาตถํ
สนฺตํ ยสํ ภควโต วิจินา อภิวาทยํ
ยตฺถ ยตฺถุปปนฺโนปิ ยสสฺสี เตน โหมหํ
ทุกฺขสฺสนฺตกรํ พุทฺธํ ธมฺมํ สนฺตํ อสงฺขตํ
วณฺณยํ สุขโท อาสึ สตฺตานํ สุขิโต ตโต
คุณํ วทนฺโต พุทฺธสฺส พุทฺธปีติสมายุโต
สกนฺติ ปรกนฺติ จ อาสึ เตน จ กนฺติมา
ชิโน โย ติตฺถิกาติณฺโณ อภิภุยฺย กุติตฺถิเย
คุณํ วทนฺโต โถเมสึ นายกํ ชุติมา ตโต
ปิยงฺการึ ชนสฺสาปิ สมฺพุทฺธสฺส คุณํ วทํ
สรทิว สสงฺโกหํ เตนาสึ ปิยทสฺสโน







ยถาสตฺติวเสนาหํ สพฺพวาจาหิ สนฺถวึ
สุคตํ เตน วงฺคีโส วิจิตฺตปฏิภาณวา
เย พาลา วิมตึ ปตฺตา ปริโภนฺติ มหามุนึ
นิคฺคหึ เต สธมฺเมน ปริภูเตน เตนหํ
พุทฺธวณฺเณหิ สตฺตานํ กิเลเส อปเนสหํ
นิกฺกิเลสมโน โหมิ ตสฺส กมฺมสฺส วาหสา
โสตูนํ พุทฺธิมชนึ พุทฺธานุสฺสติเทสโก
เตนาปิจาสึ สปฺปญฺโญ นิปุณตฺถวิปสฺสโก
สพฺพาสวปริกฺขีโณ ติณฺณสํสารสาคโร
วสี จ อนุปาทาโน ปาปุณิสฺสามิ นิพฺพุตึ
อิมสฺมึเยว กปฺปสฺมึ ยมหํ สนฺถวึ ชินํ
ทุคฺคตึ นาภิชานามิ พุทฺธปูชายิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สุคนฺโธ เถโร อิมา คาถาโย อภาสิตฺถาติ
สุคนฺธตฺเถรสฺส อปทานํ สมตฺตํ



อุทฺทานํ
ติณโท เวจฺจโท เจว สรณพฺภญฺชนมฺปโท
สุปโฏ ทณฺฑทายี จ เนลปูชี ตเถว จ
โพธิสมฺมชฺชโกมณฺโฑ สุคนฺโธ ทสโม ทิโช
คาถาสตํ สเตวีสํ คณิตํ เจตฺถ สพฺพโส
ติณทายกวคฺโค เตปญฺญาโส



จตุปญฺญาสโม กจฺจายนวคฺโค
ปฐมํ มหากจฺจายนตฺเถราปทานํ
ปทุมุตฺตโร นาม ชิโน อเนโช อชิตญฺชิโน
สตสหสฺเส กปฺปานํ อิโต อุปฺปชฺชิ นายโก
วีโร กมลปตฺตกฺโข สสงฺกวิมลานโน
กญฺจนตจสงฺกาโส รวิทิตฺติสมปฺปโภ
สตฺตเนตฺตมโนหรี วรลกฺขณภูสิโต
สพฺพวากฺยปถาตีโต มนุชามรสกฺกโต
สมฺพุทฺโธ โพธยํ สตฺเต วาติโห มธุรสฺสโร
กรุณานทฺธสนฺตาโน ปริสาสุ วิสารโท
เทเสติ มธุรํ ธมฺมํ จตุสจฺจุปสํหิตํ
นิมุคฺเค โมหปงฺกมฺหิ สมุทฺธรติ ปาณิโน
ตทา เอกจโร หุตฺวา ตาปโส หิมวาลโย
นภสา มานุสํ โลกํ คจฺฉนฺโต ชินมทฺทสํ
อุเปจฺจ สนฺติกํ ตสฺส อสฺโสสึ ธมฺมเทสนํ
วณฺณยนฺตสฺส ธีรสฺส สาวกสฺส มหาคุณํ
สงฺขิตฺเตน มยา วุตฺตํ วิตฺถาเรน ปกาสยํ
ปริสํ มญฺจ โตเสติ ยถา กจฺจายโน อยํ




นาหํ เอวมิเธกจฺจํ อญฺญํ ปสฺสามิ สาวกํ
ตสฺมา ตทคฺเค เอสคฺโค เอวํ ธาเรถ ภิกฺขโว
ตทาหํ วิมฺหิโต หุตฺวา วากฺยํ สุตฺวา มโนรมํ
หิมวนฺตํ คมิตฺวาน อาหิตฺวา ปุปฺผสญฺจยํ
ปูเชตฺวา โลกสรณํ ตํ ฐานํ อภิปตฺถยึ
ตทา มมาสยํ ญตฺวา พฺยากาสิ สรณาลโย
ปสฺสเถตํ อิสิวรํ นิทฺธนฺตกนกตฺตจํ
อุทคฺคโลมมานสํ อจลํ ปญฺชลึ ฐิตํ
หาสํ สุปุณฺณนยนํ พุทฺธวณฺณคตาสยํ
ธมฺมชํ อุคฺคหทยํ อมตาสิตฺตสนฺนิภํ
กจฺจานสฺส คุณํ สุตฺวา ตํ ฐานํ ปตฺถยึ ฐิโต
อนาคตมฺหิ อทฺธาเน โคตมสฺส มหามุเน
ตสฺส ธมฺเมสุ ทายาโท โอรโส ธมฺมนิมฺมิโต
กจฺจาโน นาม นาเมน เหสฺสติ สตฺถุสาวโก
พหุสฺสุโต มหาญาณี อธิปฺปายวิทู มุนิ
ปาปุณิสฺสติ ตํ ฐานํ ยถายํ พฺยากโต มยา
สตสหสฺเส อิโต กปฺเป ยํ กมฺมมกรึ ตทา
ทุคฺคตึ นาภิชานามิ พุทฺธปูชายิทํ ผลํ
ทุเว ภเว สํสรามิ เทวตฺเต อถ มานุเส
อญฺญํ คตึ น ชานามิ พุทฺธปูชายิทํ ผลํ





ทุเว กุเล ปชานามิ ขตฺติเย จาปิ พฺราหฺมเณ
นีเจ กุเล น ชายามิ พุทฺธปูชายิทํ ผลํ
ปจฺฉิเม จ ภเว ชาโต อุชฺเชนิยํ ปุเร รเม
ปชฺโชตสฺส สจณฺฑสฺส ปุโรหิตนุชาติโน
ปุตฺโต ติปิติวจฺฉสฺส นิปุโณ เวทปารคู
มาตา จ จนฺทนปทุมา กจฺจาโนหํ วรตฺตโจ
วีมํสนตฺถํ พุทฺธสฺส ภูมิปาเลน เปสิโต
ทิสฺวา โมกฺขปุรทฺวารํ นายกํ คุณสญฺจยํ
สุตฺวาน วิมลํ วากฺยํ คติปงฺกวิโสธนํ
ปาปุณึ อมตํ สนฺตํ เสเสหิ สห สตฺตหิ
อธิปฺปายวิทู ชาโต สุคตสฺส มหามเต
ฐปิโต เอตทคฺเค จ สุสมิทฺธมโนรโถ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา มหากจฺจายโน เถโร อิมา คาถาโย อภาสิตฺถาติ
มหากจฺจายนตฺเถรสฺส อปทานํ สมตฺตํ




ทุติยํ วกฺกลิตฺเถราปทานํ
อิโต สตสหสฺสมฺหิ กปฺเป อุปฺปชฺชิ นายโก
อโนมนาโม อมิโต นาเมน ปทุมุตฺตโร
ปทุมาการวทโน ปทุมามลสุจฺฉวี
โลเกนานูปลิตฺโต จ โตเยน ปทุมํ ยถา
ธีโร ปทุมปตฺตกฺโข กนฺโต จ ปทุมํ ยถา
ปทุมุตฺตรคนฺโธ จ ตสฺมา โส ปทุมุตฺตโร
โลกเชฏฺโฐ จ นิมฺมาโน อนฺธานํ นยนูปโม
สนฺตเวโส คุณนิธิ กรุณามติสาคโร
ส กทาปิ มหาวีโร พฺรหฺมาสุราสุรอจฺฉิโต
สเทวมนุชากิณฺเณ ชนมชฺเฌ ชนุตฺตโม
วทเนน สุคนฺเธน มธุเรน สุเตน จ
รญฺชยํ ปริสํ สพฺพํ สนฺถวิ สาวกํ สกํ
สทฺธาธิมุตฺโต สุมติ มม ทสฺสนสาลโย
นตฺถิ เอตาทิโส อญฺโญ ยถายํ ภิกฺขุ วกฺกลิ
ตทาหํ หํสวติยา นคเร พฺราหฺมณสฺสตฺรโช
หุตฺวา สุตฺวา จ ตํ วากฺยํ ตณฺฐานํ อภิโรจยึ
สสาวกนฺตํ วิมลํ นิมนฺเตตฺวา ตถาคตํ
สตฺตาหํ โภชยิตฺวาน ทุสฺเสหิ ฉาทยึ ตทา




นิปจฺจ สิรสา ตสฺส อนนฺตคุณสาคเร
นิมุคฺโค ปีติสมฺปุณฺโณ อิมํ วจนมพฺรวึ
โย โส ตยา สนฺถวิโต อิธ สทฺธาธิมุตฺโต อิสิ
ภิกฺขุ สทฺธาวตํ อคฺโค ตาทิโสหํ มหามุนิ
เอวํ วุตฺเต มหาวีโร อนาวรณทสฺสโน
อิมํ วากฺยํ อุทีรยิ ปริสาย มหามุนิ
ปสฺสเถตํ มาณวกํ ปีตมฏฺฐนิวาสนํ
เหมยญฺโญปจิตงฺคํ ชนเนตฺตมโนหรํ
เอโส อนาคตทฺธาเน โคตมสฺส มเหสิโน
อคฺโค สทฺธาธิมุตฺตานํ สาวโกยํ ภวิสฺสติ
เทวภูโต มนุสฺโส วา สพฺพสนฺตาปวชฺชิโต
สพฺพโภคปริพฺยุโฬฺห สุขิโต สํสริสฺสติ
สตสหสฺเส อิโต กปฺเป โอกฺกากกุลสมฺภโว
โคตโม นาม นาเมน สตฺถา โลเก ภวิสฺสติ
ตสฺส ธมฺเมสุ ทายาโท โอรโส ธมฺมนิมฺมิโต
วกฺกลิ นาม นาเมน เหสฺสติ สตฺถุสาวโก
เตน กมฺมวิเสเสน เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
สพฺพตฺถ สุขิโต หุตฺวา สํสรนฺโต ภวาภเว
สาวตฺถิยํ ปุเร ชาโต กุเล อญฺญตเร อหํ




โนนิตํ สุขุมาลํ มํ ฐิตํ ปลฺลวโกมลํ
มาตา อุตฺตานสยนํ ปิสาจภยตชฺชิตา
ปาทมูเล มเหสิสฺส สยาเปสิ ทินมานสา
อิมํ ททามิ เต นาถ สรณํ โหหิ นายก
ตทา ปฏิคฺคหิ โส มํ ภีตานํ สรโณ มุนิ
ชาลินา จกฺกงฺกิเตน มุทุโกมลปาณินา
ตทา ปภูติ ชาโตหํ อรกฺเขยฺเยน รกฺขิโต
สพฺพพฺยาธิวินิมุตฺโต สุเขน ปริวุตฺถิโต
สุคเตน วินาภูโต อุกฺกณฺฐามิ มุหุตฺตกํ
ชาติยา สตฺตวสฺโสหํ ปพฺพชึ อนคาริยํ
สพฺพปารมิสมฺภูตํ นีลกฺขินยนํ วรํ
รูปํ สพฺพํ สุภากิณฺณํ อติตฺโต วิหรามหํ
พุทฺธรูปรตึ ญตฺวา ตทา โอวทิ มํ ชิโน
อลํ วกฺกลิ กึ รูเป รมเส พาลนนฺทิเต
โย หิ ปสฺสติ สทฺธมฺมํ โส มํ ปสฺสติ ปณฺฑิโต
อปสฺสมาโน สทฺธมฺมํ มํ ปสฺสํปิ น ปสฺสติ
อนนฺตาทีนโว กาโย วิสรุกฺขสมูปโม
อาวาโส สพฺพโรคานํ ปุญฺโช ทุกฺขสฺส เกวโล
นิพฺพินฺทิย ตโต รูเป ขนฺธานํ อุทยพฺพยํ
ปสฺสํ สพฺพกิเลสานํ สุเขนนฺตํ คมิสฺสสิ






เอวํ เตนานุสิฏฺโฐหํ นายเกน หิเตสินา
คิชฺฌกูฏํ สมารุยฺห ฌายามิ คิริกนฺทเร
ฐิโต ปพฺพตปาทมฺหิ อสฺสาสยํ มหามุนิ
วกฺกลีติ ชินาโวจ ตํ สุตฺวา มุทิโต อหํ
ปกฺขนฺทึ เสลปพฺภาเร อเนกสตโปริเส
ตทา พุทฺธานุภาเวน สุเขเนว มหึ คโต
ปุนาปิ ธมฺมํ เทเสติ ขนฺธานํ อุทยพฺพยํ
ตมหํ ธมฺมมญฺญาย อรหตฺตํ อปาปุณึ
สุมหาปุริสมชฺเฌ ตทา มํ จรณนฺตโก
อคฺคํ สทฺธาธิมุตฺตานํ ปญฺญาเปติ มหามติ
สตสหสฺเส อิโต กปฺเป ยํ กมฺมมกรึ ตทา
ทุคฺคตึ นาภิชานามิ พุทฺธปูชายิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา วกฺกลิ เถโร อิมา คาถาโย อภาสิตฺถาติ
วกฺกลิตฺเถรสฺส อปทานํ สมตฺตํ




ตติยํ มหากปฺปินตฺเถราปทานํ
ปทุมุตฺตโร นาม ชิโน สพฺพธมฺมาน ปารคู
อุทิโต อชตากาเส รวิว สรทมฺพเร
วจนาภาย โพเธติ เวเนยฺยปทุมานิ โส
กิเลสปงฺกํ โสเสติ มติรํสีหิ นายโก
ติตฺถิยานํ ยเส หนฺติ วชิรตา ยถา รวิ
สพฺพตฺถ สมฺปกาเสติ รตฺตินฺทิวํ ทิวากโร
คุณานํ อายติภูโต รตนานํว สาคโร
ปชุนฺโนริว ภูตานํ ธมฺมเมเฆน วสฺสติ
อกฺขทสฺโส ตทา อาสึ นคเร หํสสวฺหเย
อุเปจฺจ ธมฺมมสฺโสสึ ชลชุตฺตมนามิโน
โอวาทกสฺส ภิกฺขูนํ สาวกสฺส สตาวิโน
คุณํ ปกาสยนฺตสฺส หาสยนฺตสฺส เม มนํ
สุตฺวา ปีติโต สุมโน นิมนฺเตตฺวา ตถาคตํ
สสิสฺสํ โภชยิตฺวาน ตณฺฐานํ อภิปตฺถยึ
ตทา หํสสมภาโค หํสทุนฺทุภินิสฺสโน
ปสฺสเถตํ มหามตฺตํ วินิจฺฉยวิสารทํ
มม ปาทมูเล ปติตํ สมุทฺธคฺคตนุรุหํ
ชูมุตฺตวณฺณํ รุจิรํ ปสนฺนยนานนํ






ปริวาเรน มหตา ราชยุตฺตํ มหายสํ
เอโส กถาวิโน ฐานํ ปตฺเถติ มุทิตาย โส
อิมินา ปิณฺฑปาเตน จาเคน ปณิธีหิ จ
กปฺปสตสหสฺสานิ นุปปชฺชติ ทุคฺคตึ
เทเวสุ เทวโสภาคฺยํ มนุสฺเสสุ มหคฺคตํ
อนุโภตฺวาวเสเสน นิพฺพานํ ปาปุณิสฺสติ
สตสหสฺเส อิโต กปฺเป โอกฺกากกุลสมฺภโว
โคตโม นาม นาเมน สตฺถา โลเก ภวิสฺสติ
ตสฺส ธมฺเมสุ ทายาโท โอรโส ธมฺมนิมฺมิโต
กปฺปิโน นาม นาเมน เหสฺสติ สตฺถุสาวโก
ตโตหํ สุกตํ การํ กตฺวาน ชินสาสเน
ชหิตฺวา มานุสํ เทหํ ตุสิตํ อคมาสหํ
เทวมนุสฺสรชฺชานิ สุตฺตโส อนุสาสิย
พาราณสีสมาสนฺเน ชาโต เกณิยชาติยา
สตสหสฺสปริวาโร สปชาปติโก อหํ
ปญฺจปจฺเจกพุทฺธานํ สตานิ สมุปฏฺฐหึ
เตมาสํ โภชยิตฺวาน อจฺฉาทมฺปิ ติจีวรํ
ตโต จุตา มยํ สพฺเพ อหุมฺห ติทสูปคา
ปุโน สพฺเพ มนุสฺสตฺตํ อาคตมฺห ตโต จุตา
กุกฺกุฏมฺหิ ปุเร ชาตา หิมวนฺตสฺส ปสฺสโต



กปฺปิโน นามหํ อาสึ ราชปุตฺโต มหายโส
เสสามจฺจกุเล ชาตา มเมว ปริวารยุํ
มหารชฺชสุขํ ปตฺโต สพฺพกามสมิทฺธิโม
วาณิเชหิ สมกฺขาตํ พุทฺธุปฺปาทมหํ สุณึ
พุทฺโธ โลเก สมุปฺปนฺโน อสโม เอกปุคฺคโล
โส ปกาเสติ สทฺธมฺมํ อมตํ สุขมุตฺตมํ
สุยุตฺตา ตสฺส สิสฺสา จ สุมุตฺตา จ อนาสวา
สุตฺวา เนสํปิ วจนํ สกฺกริตฺวาน วาณิเช
ปหาย รชฺชํ สามจฺโจ นิกฺขมึ พุทฺธมามโก
นทึ ทิสฺวา มหาจนฺทํ ปูริตํ สมติตฺติกํ
อปฺปติตฺถํ อนาลมฺพํ ทุตฺตรํ สีฆพาหินึ
คุณํ สริตฺวา พุทฺธสฺส โสตฺถินา สมติกฺกมึ
ภวโสตํ สเจ พุทฺโธ ติณฺโณ โลกนฺตคู วิทู
เอเตน สจฺจวชฺเชน คมนํ เม สมิชฺฌตุ
ยทิ สนฺติคโม มคฺโค โมกฺขทํ สนฺติกํ สุขํ
เอเตน สจฺจวชฺเชน คมนํ เม สมิชฺฌตุ
สงฺโฆ เจ ติณฺณกนฺตาโร ปุญฺญเขตฺโต อนุตฺตโร
เอเตน สจฺจวชฺเชน คมนํ เม สมิชฺฌตุ
สห กเต สจฺจวเร มคฺคา อปคตํ ชลํ
ตโต สุเขน อุตฺติณฺโณ นทีตีเร มโนรเม



นิสินฺนํ อทฺทสํ พุทฺธํ อุเทนฺตํว ปภงฺกรํ
ชลนฺตํ เหมเสลํว ทีปรุกฺขํว โชติตํ
สสึว ตาราสหิตํ สาวเกหิ ปุรกฺขตํ
วาสวํ วิย วสฺสนฺตํ เทเวน ชนนนฺทนํ
วนฺทิตฺวาน สหามจฺโจ เอกมนฺตํ อุปาวิสึ
ตโต อชฺฌาสยํ ญตฺวา พุทฺโธ ธมฺมมเทสยิ
สุตฺวาน ธมฺมํ วิมลํ อโวจุมฺห มยํ ชินํ
ปพฺพาเชหิ มหาวีร โอติณฺณมฺห ภเว มยํ
สฺวากฺขาโต ภิกฺขเว ธมฺโม ทุกฺขนฺตสฺส กราย โว
จรถ พฺรหฺมจริยํ อิจฺจาห มุนิ สตฺตโม
สห วาจาย สพฺเพปิ ภิกฺขุเวสธรา มยํ
อหุมฺห อุปสมฺปนฺนา โสตาปนฺนาว สาสเน
ตโต เชตวนํ คนฺตฺวา อนุสาสิ วินายโก
อนุสิฏฺโฐ ชิเนนาหํ อรหตฺตํ อปาปุณึ
ตโต ภิกฺขุสหสฺสานิ อนุสาสิมหํ ตทา
มมานุสาสนกรา เตปิ อาสุํ อนาสวา
ชิโน ตสฺมึ คุเณ ตุฏฺโฐ เอตทคฺเค ฐเปสิ มํ
ภิกฺขุโอวาทกานคฺโค กปฺปิโนติ มหาชเน
สตสหสฺเส กตํ กมฺมํ ผลํ ทสฺเสสิ เม อิธ
สุมุตฺโต สรเวโคว กิเลเส ฌาปยึ มม





กเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา มหากปฺปิโน เถโร อิมา คาถาโย อภาสิตฺถาติ
มหากปฺปินตฺเถรสฺส อปทานํ สมตฺตํ
จตุตฺถํ ทพฺพมลฺลปุตฺตตฺเถราปทานํ
ปทุมุตฺตโร นาม ชิโน สพฺพโลกวิทู มุนิ
อิโต สตสหสฺสมฺหิ กปฺเป อุปฺปชฺชิ จกฺขุมา
โอวาทโก วิญฺญาปโก ตารโก สพฺพปาณินํ
เทสนากุสโล พุทฺโธ ตาเรสิ ชนตํ พหุํ
อนุกมฺปโก การุณิโก หิเตสี สพฺพปาณินํ
สมฺปตฺเต ติตฺถิเย สพฺเพ ปญฺจสีเล ปติฏฺฐหิ
เอวํ นิรากุลํ อาสิ สุญฺญตํ ติตฺถิเยหิ จ
วิจิตฺตํ อรหนฺเตหิ วสีภูเตหิ ตาทิภิ
รตนานฏฺฐปญฺญาสํ อุคฺคโต โส มหามุนิ
กญฺจนคฺฆิยสงฺกาโส พตฺตึสวรลกฺขโณ


วสฺสสตสหสฺสานิ อายุ วิชฺชติ ตาวเท
ตาวตา ติฏฺฐมาโน โส ตาเรสิ ชนตํ พหุํ
ตทาหํ หํสวติยํ เสฏฺฐิปุตฺโต มหายโส
อุเปตฺวา โลกปชฺโชตํ อสฺโสสึ ธมฺมเทสนํ
เสนาสนานิ ภิกฺขูนํ ปญฺญาเปนฺตํ สสาวกํ
กิตฺตยนฺตสฺส วจนํ สุณิตฺวา มุทิโต อหํ
อธิการํ สสงฺฆสฺส กตฺวา ตสฺส มเหสิโน
นิปจฺจ สิรสา ปาเท ตณฺฐานํ อภิปตฺถยึ
ตทา หิ โส มหาวีโร มม กมฺมํ ปกิตฺตยิ
โยยํ สสงฺฆํ โภเชสิ สตฺตาหํ โลกนายกํ
โสยํ กมลปตฺตกฺโข สีหํโส กนกตฺตโจ
มม ปาทมูเล นิปติ ปตฺถยํ ฐานมุตฺตมํ
สตสหสฺเส อิโต กปฺเป โอกฺกากกุลสมฺภโว
โคตโม นาม นาเมน สตฺถา โลเก ภวิสฺสติ
สาวโก ตสฺส พุทฺธสฺส ทพฺโพ นาเมน วิสฺสุโต
เสนาสนปญฺญาปโก อคฺโค เหสฺสติยํ ตถา
เตน กมฺเมน สุกเตน เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
สตานํ ตีณิกฺขตฺตุญฺจ เทวรชฺชมการยึ
ตถา ปญฺจสตกฺขตฺตุํ จกฺกวตฺติ อโหสหํ




ปเทสรชฺชํ วิปุลํ คณนาโต อสงฺขยํ
สพฺพตฺถ สุขิโต อาสึ ตสฺส กมฺมสฺส วาหสา
เอกนวุเต อิโต กปฺเป วิปสฺสี นาม นายโก
อุปฺปชฺชิ จารุนยโน สพฺพธมฺมวิปสฺสโก
ทุฏฺฐจิตฺโต อุปวทึ สาวกํ ตสฺส ตาทิโน
สพฺพาสวปริกฺขีณํ สุทฺโธติ จ วิชานิย
ตสฺเสว นรวีรสฺส สาวกานํ มเหสินํ
สลากํ จ คเหตฺวาน ขีโรทนมทาสหํ
อิมมฺหิ ภทฺทเก กปฺเป พฺรหฺมพนฺธุ มหายโส
กสฺสโป นาม นาเมน อุปฺปชฺชิ วทตํ วโร
สาสนํ โชตยิตฺวาน อภิภุยฺย กุติตฺถิเย
เวเนยฺเย วินยิตฺวาน นิพฺพุโต โส สสาวโก
สสิสฺเส นิพฺพุเต นาเถ อตฺถเมนฺตมฺหิ สาสเน
เทวา กนฺทึสุ สํวิคฺคา มุตฺตเกสา รุทมุขา
นิพฺพายิสฺสติ ธมฺมกฺโข น ปสฺสิสฺสาม สุพฺพเต
น สุณิสฺสาม สทฺธมฺมํ อโห โน อปฺปปุญฺญตา
ตทายํ ปฐวี สพฺพา อจลา สา ปุลาปุลี
สาคโร จ สโสโกว วินที กรุณํ คิรํ
จตุทฺทิสา ทุนฺทุภิโย นาทยึสุ อมานุสา
สมนฺตโต อสนิโย ปตึสุ จ ภยาวหา



อุกฺกา ปตึสุ นภสา ธูมเกตุ ปทิสฺสถ
สธูมา ชาลวฏฺฏา จ รวึสุ กรุณํ มิคา
อุปฺปาเท ทารุเณ ทิสฺวา สาสนตฺถงฺคสูจเก
สํวิคฺคา ภิกฺขโว สตฺต จินฺตยิมฺห มยํ ตทา
สาสเนน วินามฺหากํ ชีวิเตน อลํ มยํ
ปวิสิตฺวา มหารญฺญํ ยุญฺชาม ชินสาสนํ
อทฺทสมฺห ตทารญฺเญ อุพฺพิทฺธํ เสลปพฺพตํ
นิสฺเสณิยา ตมารุยฺห นิสฺเสณึ ปาตยิมฺหเส
ตทา โอวทิ โน เถโร พุทฺธุปฺปาโท สุทุลฺลโภ
สทฺธา วา ทุลฺลภา ลทฺธา
โถกํ เสสญฺจ สาสนํ
นิปตนฺติ ขณาตีตา อนนฺเต ทุกฺขสาคเร
ตสฺมา ปโยโค กตฺตพฺโพ ยาว ติฏฺฐติ สาสนํ
อรหา อาสิ โส เถโร อนาคามิ ตทานุโค
สุสีลา อิตเร ยุตฺตา เทวโลกํ อคมฺหเส
นิพฺพุโต ติณฺณสํสาโร สุทฺธาวาเส จ เอกโก
อหญฺจ ปุกฺกุสาติ จ สภิโย พาหิโย ตถา
กุมารกสฺสโป เจว ตตฺถ ตตฺถูปคา มยํ
สํสารพนฺธนา มุตฺตา โคตเมนานุกมฺปิตา
มลฺเลสุ กุสินารายํ ชาโต คพฺเภว เม สโต
มาตา มตา จิตการูฬฺหา
ตโต นิปติโต อหํ





ปติโต ทพฺพปุญฺชมฺหิ ตโต ทพฺโพติ วิสฺสุโต
พฺรหฺมจาริผเลนาหํ วิมุตฺโต สตฺตวสฺสิโก
ขีโรทนผเลนาหํ ปญฺจงฺเคหิ อุปาคโต
ขีณาสโวปวาเทน ปาเปหิ พหุ โจทิโต
อุโภ ปุญฺญญฺจ ปาปญฺจ วีติวตฺโตมฺหิ ทานหํ
ปตฺวาน ปรมํ สนฺตึ วิหรามิ อนาสโว
เสนาสนํ ปญฺญาปยึ หาสยิตฺวาน สุพฺพเต
ชิโน ตสฺมึ คุเณ ตุฏฺโฐ เอตทคฺเค ฐเปสิ มํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ทพฺพมลฺลปุตฺโต เถโร อิมา คาถาโย อภาสิตฺถาติ
ทพฺพมลฺลปุตฺตตฺเถรสฺส อปทานํ สมตฺตํ
ปญฺจมํ กุมารกสฺสปตฺเถราปทานํ
อิโต สตสหสฺสมฺหิ กปฺเป อุปฺปชฺชิ นายโก
สพฺพโลกหิโต ธีโร ปทุมุตฺตรนามโก


ตทาหํ พฺราหฺมโณ หุตฺวา วิสฺสุโต เวทปารคู
ทิวาวิหารํ วิจรํ อทฺทสํ โลกนายกํ
จตุสจฺจํ ปกาเสนฺตํ โพธยนฺตํ สเทวกํ
สสาวกํ จิตฺตกถิกํ วณฺณยนฺตํ มหาชเน
ตทา มุทิตจิตฺโตหํ นิมนฺเตตฺวา ตถาคตํ
นานารตฺเตหิ วตฺเถหิ อลงฺกริตฺวาน มณฺฑปํ
นานารตนปชฺโชตํ สสงฺฆํ โภชยึ ตหึ
โภชยิตฺวาน สตฺตาหํ นานคฺครสโภชนํ
นานาจิตฺเตหิ ปุปฺเผหิ ปูชยิตฺวา สสาวกํ
นิปจฺจ ปาทมูลมฺหิ ตํ ฐานํ ปตฺถยึ อหํ
ตทา มุนิวโร อาห กรุโณ กรุณาลโย
ปสฺสเถตํ ทิชวรํ ปทุมานนโลจนํ
ปีติปามุชฺชพหุลํ สมุทฺธคฺคตนุรุหํ
หาสาวหํ วิสาลกฺขํ มม สาสนสาลยํ
มม ปาทมูเล ปติตํ เอกวตฺตํ สุมานสํ
เอส ปตฺเถติ ตํ ฐานํ วิจิตฺตกถิกตฺตนํ
สตสหสฺเส อิโต กปฺเป โอกฺกากกุลสมฺภโว
โคตโม นาม นาเมน สตฺถา โลเก ภวิสฺสติ
ตสฺส ธมฺเมสุ ทายาโท โอรโส ธมฺมนิมฺมิโต
กุมารกสฺสโป นาม เหสฺสติ สตฺถุสาวโก





วิจิตฺตปุปฺผทุสฺสานํ รตนานญฺจ วาหสา
วิจิตฺตกถิกานํ โส อคฺคตฺตํ ปาปุณิสฺสติ
เตน กมฺเมน สุกเตน เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
ปริพฺภมึ ภวาภเว รงฺคมชฺเฌ ยถา นโฏ
สาขามิคตฺรโช หุตฺวา มิคิยา กุจฺฉิโมกฺกมึ
ตทา มยิ กุจฺฉิคเต วชฺฌวาโร อุปฏฺฐิโต
สาเขน จตฺตา เม มาตา นิโคฺรธํ สรณํ คตา
เตน สา มิคราเชน มรณา ปริโมจิตา
ปริจฺจชิตฺวาน สปฺปาณํ มเมวํ โอวที ตทา
นิโคฺรธเมว เสเวยฺย น สาขมูปสํวเส
นิโคฺรธสฺมึ มตํ เสยฺโย ยญฺเจ สาขสฺมิ ชีวิตํ
เตนานุสิฏฺฐา มิคยูถเปน
อหญฺจ มาตา จตเร จ ตสฺโสวาทํ
อาคมฺม รมฺมํ ตุสิตาธิวาสํ
คตา ปวาสํ สฆรํ ยเถว
ปุโน กสฺสปธีรสฺส อตฺถเมนฺตมฺหิ สาสเน
อารุยฺห เสลสิขรํ ยุญฺชิตฺวา ชินสาสนํ
อิทานิ หิ ราชคเห ชาโต เสฏฺฐิกุเล อหํ
อาปนฺนคพฺภา เม มาตา ปพฺพชิ อนคาริยํ





สคพฺภนฺตํ วิทิตฺวาน เทวทตฺตมุปานยุํ
โส อโวจ วินาเสถ ปาปิกํ ภิกฺขุนึ อิมํ
อิทานิปิ มุนินฺเทน ชิเนน อนุกมฺปิตา
สุขินี ชนนี มยฺหํ มาตา ภิกฺขุนูปสฺสเย
ตํ วิทิตฺวา มหิปาโล โกสโล มํ อโปสยิ
กุมารปริหาเรน นาเมนาหญฺจ กสฺสโป
มหากสฺสปมาคมฺม อหํ โกมารกสฺสโป
วมฺมิกสฺสทิสํ กายํ สุตฺวา พุทฺเธน เทสิตํ
ตโต จิตฺตํ วิมุจฺจิ เม อนุปาทาย สพฺพโส
ปายาสึ ทมยิตฺวาหํ เอตทคฺคํ อปาปุณึ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา กุมารกสฺสโป เถโร อิมา คาถาโย อภาสิตฺถาติ
กุมารกสฺสปตฺเถรสฺส อปทานํ สมตฺตํ
จตุวีสติมํ ภาณวารํ



ฉฏฺฐํ พาหิยตฺเถราปทานํ
อิโต สตสหสฺสมฺหิ กปฺเป อุปฺปชฺชิ นายโก
มหปฺปโภ ติโลกคฺโค นาเมน ปทุมุตฺตโร
ขิปฺปาภิญฺญสฺส ภิกฺขุสฺส คุณํ กิตฺตยโต มุเน
สุตฺวา อุทคฺคจิตฺโตหํ การํ กตฺวา มเหสิโน
ทตฺวา สตฺตาหิกํ ทานํ สสิสฺสสฺส มุเน อหํ
อภิวาทิย สมฺพุทฺธํ ตํ ฐานํ ปตฺถยึ ตทา
ตโต มํ พฺยากริ พุทฺโธ เอตํ ปสฺสถ พฺราหฺมณํ
ปติตํ ปาทมูเล เม ปินสมฺปนฺนเวกฺขณํ
เหมยญฺโญปจิตงฺคํ อวทาตํ ตนุตฺตจํ
ปลมฺพพิมฺพตมฺโพฏฺฐํ สีตติณฺหสมนฺทิชํ
คุณกามํ พหุตรํ สมุทฺธคฺคตนุรุหํ
คุโณฆายตนีภูตํ ปีติสมฺผุลฺลิตานนํ
เอโส ปตฺถยเต ฐานํ ขิปฺปาภิญฺญสฺส ภิกฺขุโน
อนาคเต มหาวีโร โคตโม นาม เหสฺสติ
ตสฺส ธมฺเมสุ ทายาโท โอรโส ธมฺมนิมฺมิโต
พาหิโย นาม นาเมน เหสฺสติ สตฺถุสาวโก
ตทา ตุฏฺโฐ จ วุฏฺฐาย ยาวชีวํ มหามุนึ
การํ กตฺวา จุโต สคฺคํ อคา สภวนํ ยถา




เทวภูโต มนุสฺโส วา สุขิโต ตสฺส กมฺมุโน
วาหสา สํสริตฺวาน สมฺปตฺติมนุโภสหํ
ปุโน กสฺสปธีรสฺส อตฺถงฺคตมฺหิ สาสเน
อารุยฺห เสลสิขรํ ยุญฺชิตฺวา ชินสาสนํ
วิสุทฺธสีโล สปฺปญฺโญ ชินสาสนการโก
ตโต จุตา ปญฺจ ชนา เทวโลกํ อคมฺหเส
ตตฺถาหํ พาหิโย ชาโต ภารุกจฺเฉ ปุรุตฺตเม
ตโต นาวาย ปกฺขนฺโน สาครํ อปฺปสิทฺธิกํ
ตโต นาวา อภิชฺชิตฺถ คนฺตฺวาน กติปาหกํ
ตทา ภึสนเก โฆเร ปติโต มกราลเย
ตทาหํ วายมิตฺวาน สนฺตริตฺวา มโหทธึ
สุปฺปารกํ ปฏฺฏนวรํ สมฺปตฺโต มนฺทเวทิโต
ทารุจีรํ นิวาเสตฺวา คามํ ปิณฺฑาย ปาวิสึ
ตทาห โส ชโน ตุฏฺโฐ อรหายมิธาคโต
อิมํ อนฺเนน ปาเนน วตฺเถน สยเนน จ
เภสชฺเชน จ สกฺกตฺวา เหสฺสาม สุขิตา มยํ
ปจฺจยานํ ตทา ลาภี เตหิ สกฺกตปูชิโต
อรหาหนฺติ สงฺกปฺปํ อุปฺปาเทสึ อโยนิโส
ตโต เม จิตฺตมญฺญาย โจทยิ ปุพฺพเทวตา
น ตฺวํ อุปายมคฺคญฺญู กุโต หิ อรหา ภเว





โจทิโต ตาย สํวิคฺโค ตทาหํ ปริปุจฺฉิ ตํ
เก วา เอเต กุหึ โลเก อรหนฺโต นรุตฺตมา
สาวตฺถิยํ โกสลมนฺทิเร ชิโน
ปหูตปญฺโญ วรภูริเมธโส
โส สกฺยปุตฺโต อรหา อนาสโว
เทเสติ ธมฺมํ อรหตฺตปตฺติยา
ตทสฺส สุตฺวา วจนํ สุปีณิโต
นิธึว ลทฺธา กปโณ สุวิมฺหิโต
อุทคฺคจิตฺโต อรหตฺตมุตฺตมํ
สุทสฺสนํ ทฏฺฐุมนนฺตโคจรํ
ตทา ตโต นิกฺขมิตฺวาน สตฺถุโน
สทา ชินํ ปสฺสามิ วิมลานนํ
อุเปจฺจ รมฺมํ วิชิตวฺหยํว ตํ
ทิเช อปุจฺฉึ กุหึ โลกนนฺทโน
ตโต อโวจุํ นรเทววนฺทิโต
ปุรํ ปวิฏฺโฐ อสเนสนาย โส
ปจฺเจหิ ขิปฺปํ มุนิทสฺสนุสฺสุโก
อุเปจฺจ วนฺทาหิ ตมคฺคปุคฺคลํ
ตโตหํ ตุวฏํ คนฺตฺวา สาวตฺถึ ปุรมุตฺตมํ
วิจรนฺตํ ตมทฺทกฺขึ ปิณฺฑตฺถํ อปิหาคิธํ



ปตฺตปาณึ อโลลกฺขํ โชตยนฺตํ อิธามตํ
สิรินิลยสงฺกาสํ รวิทิตฺติหรานนํ
ตํ สเมจฺจ นิปจฺจาหํ อิทํ วจนมพฺรวึ
กุปเถ วิปฺปนฏฺฐสฺส สรณํ โหหิ โคตม
ปาณสนฺตารณตฺถาย ปิณฺฑาย วิจรามหํ
น เต ธมฺมกถากาโล อิจฺจาห มุนิ สตฺตโม
ตทา ปุนปฺปุนํ พุทฺธํ อายาจึ ธมฺมลาลโส
โส เม ธมฺมมเทเสสิ คมฺภีรํ สุญฺญตํ ปทํ
ตสฺส ธมฺมํ สุณิตฺวาน ปาปุณึ อาสวกฺขยํ
ปริกฺขีณายุโก สนฺโต อโห สตฺถานุกมฺปโก
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สาสเน
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
เอวํ เถโร วิยากาสิ พาหิโย ทารุจิริโย
สงฺการกูเฏ ปติโต ภูตาทิฏฺฐาย คาวิยา
อตฺตโน ปุพฺพจริตํ กิตฺตยิตฺวา มหามติ
ปรินิพฺพายิ โส ธีโร สาวตฺถิยํ ปุรุตฺตเม




นครา นิกฺขมนฺโต ตํ ทสฺวาน อิสิ สตฺตโม
ทารุจีรธรํ ธีรํ พาหิยํ พาหิตาตปํ
ภูมิยํ ปติตํ ทณฺฑํ อินฺทเกตุว ปาติตํ
คตายุํ สุกฺขกิเลสํ ชินสาสนการกํ
ตโต อามนฺตยิ สตฺถา สาวเก สาสเน รเต
คณฺหถ หุตฺวา ฌาเปถ ตนน สพฺรหฺมจาริโน
ถูปํ กโรถ ปูเชถ นิพฺพุโต โส มหามติ
ขิปฺปาภิญฺญานเมสคฺโค สาวโก เม วโจกโร
สหสฺสมปิ เจ คาถา อนตฺถปทสญฺหิตา
เอกํ คาถาปทํ เสยฺโย ยํ สุตฺวา อุปสมฺมติ
ยตฺถ อาโป จ ปฐวี เตโช วาโย น คาธติ
น ตตฺถ สุกฺกา โชตนฺติ อาทิจฺโจ นปฺปกาสติ
น ตตฺถ จนฺทิมา ภาติ ตโม ตตฺถ น วิชฺชติ
ยทา จ อตฺตนาเวทิ มุนิ โมเนน พฺราหฺมโณ
อถ รูปา อรูปา จ สุขทุกฺขา วิมุจฺจติ
อิจฺเจวํ อภณิ นาโถ ติโลกสรโณ มุนีติ
อิตฺถํ สุทํ อายสฺมา พาหิโย เถโร อิมา คาถาโย อภาสิตฺถาติ
พาหิยตฺเถรสฺส อปทานํ สมตฺตํ



สตฺตมํ มหาโกฏฺฐิกตฺเถราปทานํ
ปทุมุตฺตโร นาม ชิโน สพฺพโลกวิทู มุนิ
อิโต สตสหสฺสมฺหิ กปฺเป อุปฺปชฺชิ จกฺขุมา
โอวาทโก วิญฺญาปโก ตารโก สพฺพปาณินํ
เทสนากุสโล พุทฺโธ ตาเรสิ ชนตํ พหุํ
อนุกมฺปโก การุณิโก หิเตสี สพฺพปาณินํ
สมฺปตฺเต ติตฺถิเย สพฺเพ ปญฺจสีเล ปติฏฺฐหิ
เอวํ นิรากุลํ อาสิ สุญฺญตํ ติตฺถิเยหิ จ
วิจิตฺตํ อรหนฺเตหิ วสีภูเตหิ ตาทิภิ
รตนานฏฺฐปญฺญาสํ อุคฺคโต โส มหามุนิ
กญฺจนคฺฆิยสงฺกาโส พตฺตึสวรลกฺขโณ
วสฺสสตสหสฺสานิ อายุ วิชฺชติ ตาวเท
ตาวตา ติฏฺฐมาโน โส ตาเรสิ ชนตํ พหุํ
ตทาหํ หํสวติยา พฺราหฺมโณ เวทปารคู
อุเปตฺวา สพฺพโลกคฺคํ อสฺโสสึ ธมฺมเทสนํ
ตทา โส สาวกํ ธีโร ปภินฺนปฏิสมฺภิทํ
อตฺเถ ธมฺเม นิรุตฺเต จ ปฏิภาเณ จ โกวิทํ
ฐเปสิ เอตทคฺคมฺหิ ตํ สุตฺวา มุทิโต อหํ
สสาวกํ ชินวรํ สตฺตาหํ โภชยึ ตทา




ทุสฺเสหิ ฉาทยิตฺวาน สสิสฺสํ พุทฺธสาครํ
นิปจฺจ ปาทมูลมฺหิ ตณฺฐานํ ปตฺถยึ อหํ
ตโต อโวจ โลกคฺโค ปสฺสเถตํ ทิชุตฺตมํ
วินตํ ปาทมูลมฺหิ กมโลทรสปฺปภํ
เสฏฺฐํ พุทฺธสฺส ภิกฺขุสฺส ฐานํ ปตฺถยเต อยํ
ตาย สทฺธาย จาเคน สทฺธมฺมสฺสวเนน จ
สพฺพตฺถ สุขิโต หุตฺวา สํสริตฺวา ภวาภเว
อนาคตมฺหิ อทฺธาเน ลจฺฉเสตํ มโนรถํ
สตสหสฺเส อิโต กปฺเป โอกฺกากกุลสมฺภโว
โคตโม นาม นาเมน สตฺถา โลเก ภวิสฺสติ
ตสฺส ธมฺเมสุ ทายาโท โอรโส ธมฺมนิมฺมิโต
โกฏฺฐิโก นาม นาเมน เหสฺสติ สตฺถุสาวโก
ตํ สุตฺวา มุทิโต หุตฺวา ยาวชีวํ ตทา ชินํ
เมตฺตจิตฺโต ปริจรึ ยโต ปญฺญาสมาหิโต
เตน กมฺมวิปาเกน เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
สตานํ ตีณิกฺขตฺตุญฺจ เทวรชฺชมการยึ
สตานํ ปญฺจกฺขตฺตุญฺจ จกฺกวตฺติ อโหสหํ
ปเทสรชฺชํ วิปุลํ คณนาโต อสงฺขยํ
สพฺพตฺถ สุขิโต อาสึ ตสฺส กมฺมสฺส วาหสา




ทุเว ภเว สํสรามิ เทวตฺเต อถ มานุเส
อญฺญํ คตึ น ชานามิ สุจิณฺณสฺส อิทํ ผลํ
ทุเว กุเล ปชายามิ ขตฺติเย วาปิ พฺราหฺมเณ
นีเจ กุเล น ชายามิ สุจิณฺณสฺส อิทํ ผลํ
ปจฺฉิเม ภวสมฺปตฺเต พฺรหฺมพนฺธุ อโหสหํ
สาวตฺถิยํ วิปฺปกุเล ปจฺฉา ชาโต มหทฺธเน
มาตา จนฺทวตี นาม ปิตา เม อสฺสลายโน
ยทา เม ปิตรํ พุทฺโธ วินยิ สพฺพสุทฺธิยา
ตทา ปสนฺโน สุคเต ปพฺพชึ อนคาริยํ
โมคฺคลฺลาโน อาจริโย อุปชฺฌา สาริสมฺภโว
เกเสสุ ฉิชฺชมาเนสุ ทิฏฺฐิ ฉินฺนา สมูลิกา
นิวาเสนฺโต จ กาสาวํ อรหตฺตํ อปาปุณึ
อตฺถธมฺมนิรุตฺตีสุ ปฏิภาเณ จ เม มติ
ปภินฺนา เตน โลกคฺโค เอตทคฺเค ฐเปสิ มํ
อสนฺทิฏฺฐํ วิยากาสึ อุปติสฺเสน ปุจฺฉิโต
ปฏิสมฺภิทาสุ เตนาหํ อคฺโค สมฺพุทฺธสาสเน
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ พุทฺธเสฏฺฐสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ



ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา มหาโกฏฺฐิโก เถโร อิมา คาถาโย อภาสิตฺถาติ
มหาโกฏฺฐิกตฺเถรสฺส อปทานํ สมตฺตํ
อฏฺฐมํ อุรุเวลกสฺสปตฺเถราปทานํ
ปทุมุตฺตโร นาม ชิโน สพฺพโลกวิทู มุนิ
อิโต สตสหสสฺสมฺหิ กปฺเป อุปฺปชฺชิ จกฺขุมา
โอวาทโก วิญฺญาปโก ตารโก สพฺพปาณินํ
เทสนากุสโล พุทฺโธ ตาเรสิ ชนตํ พหุํ
อนุกมฺปโก การุณิโก หิเตสี สพฺพปาณินํ
สมฺปตฺเต ติตฺถิเย สพฺเพ ปญฺจสีเล ปติฏฺฐหิ
เอวํ นิรากุลํ อาสิ สุญฺญตํ ติตฺถิเยหิ จ
วิจิตฺตํ อรหนฺเตหิ วสีภูเตหิ ตาทิภิ
รตนานฏฺฐปญฺญาสํ อุคฺคโต โส มหามุนิ
กญฺจนคฺฆิยสงฺกาโส พตฺตึสวรลกฺขโณ
วสฺสสตสหสฺสานิ อายุ วิชฺชติ ตาวเท
ตาวตา ติฏฺฐมาโน โส ตาเรสิ ชนตํ พหุํ
ตทาหํ หํสวติยา พฺราหฺมโณ สาธุสมฺมโต
อุเปจฺจ โลกปชฺโชตํ อสฺโสสึ ธมฺมเทสนํ


ตทา มหาปริสติ มหาปุริสสาวกํ
ฐเปนฺตํ เอตทคฺคมฺหิ สุตฺวาน มุทิโต อหํ
มหตา ปริวาเรน นิมนฺเตตฺวา มหาชินํ
พฺราหฺมณานํ สหสฺเสน สห ทานมทาสหํ
มหาทานํ ททิตฺวาน อภิวาทิย นายกํ
เอกมนฺตํ ฐิโต หฏฺโฐ อิทํ วจนมพฺรวึ
ตยิ สทฺธาย เม วีร อธิการคุเณน จ
ปริสา มหตี โหตุ นิพฺพตฺตสฺส ตหึ ตหึ
ตทา อโวจ ปริสํ คชคชฺชิตสุสฺสโร
กรวิกรุโท สตฺถา เอตํ ปสฺสถ พฺราหฺมณํ
เหมวณฺณํ มหาพาหุํ กมลานนโลจนํ
อุทฺธคฺคตนุชํ หฏฺฐํ สทฺธาวนฺตํ คุเณ มม
เอส ปตฺถยิ ตํ ฐานํ สีหสรสฺส ภิกฺขุโน
อนาคตมฺหิ อทฺธาเน ลจฺฉเสตํ มโนรถํ
สตสหสฺเส อิโต กปฺเป โอกฺกากกุลสมฺภโว
โคตโม นาม นาเมน สตฺถา โลเก ภวิสฺสติ
ตสฺส ธมฺเมสุ ทายาโท โอรโส ธมฺมนิมฺมิโต
กสฺสโป นาม นาเมน เหสฺสติ สตฺถุสาวโก
อิโต เทฺวนวุเต กปฺเป อหุ สตฺถา อนุตฺตโร
อนูปโม อสทิโส ผุสฺโส โลกคฺคนายโก



โส เว สพฺพตมํ หนฺตฺวา วิชเฏตฺวา มหาชฏํ
วสฺสเต อมตํ วุฏฺฐึ ตปฺปยนฺโต สเทวกํ
ตทา มยํ พาราณสิยํ ราชามจฺจา อาหุมฺหเส
ภาตโรมฺห ตโย สพฺเพ สํวิสฺสฏฺฐาว ราชิโน
วีรงฺครูปา พลิโน สงฺคาเม อปราชิตา
ตทา กุปิตปจฺจนฺโต อเมฺห อาห มหีปติ
เอถ คนฺตฺวาน ปจฺจนฺตํ สาเธตฺวา อวนิพลํ
เขมํ เม วิชิตํ กตฺวา ปุนเรถาติ สาสถ
ตโต มยํ อโวจุมฺห ยทิ เทยฺยาสิ นายกํ
อุปฏฺฐานาย อมฺหากํ สาธยิสฺสาม เต ตโต
ตโต มยํ ลทฺธวรา ภูมิปาเลน เปสิตา
นิกฺขิตฺตสตฺถํ ปจฺจนฺตํ กตฺวา ปุนรุเปจฺจ ตํ
ยาจิตฺวา สตฺถุปฏฺฐานํ ราชานํ โลกนายกํ
มุนิวรํ ลภิตฺวาน ยาวชีวํ ยชิมฺห ตํ
มหคฺฆานิ จ วตฺถานิ ปณีตานิ รสานิ จ
เสนาสนานิ รมฺมานิ เภสชฺชานิ หิตานิ จ
ทตฺวา สสงฺฆมุนิโน ธมฺเมนุปฺปาทิตานิ โน
สีลวนฺโต การุณิกา ภาวนายุตฺตมานสา
สทา ปริจริตฺวาน เมตฺตจิตฺเตน นายกํ
นิพฺพุเต ตมฺหิ โลกคฺเค ปูชํ กตฺวา ยถาพลํ





ตโต จุตา ตาวตึสํ คตา ตตฺถ มหาสุขํ
อนุภูตา มยํ สพฺเพ พุทฺธปูชายิทํ ผลํ
มาลากาโร ยถาลทฺโธ ทสฺเสติ วิกตึ พหุํ
ตถา ภเว ภวนฺโตหํ วิเทหาธิปตี อหุ
คุณาเจลสฺส วาเกฺยน มิจฺฉาทิฏฺฐิหตาสโย
นรกมคฺคมารุโฬฺห รุจาย มม ธีตุยา
โอวาทํ นาทยิตฺวาน พฺรหฺมุนา นารเทนหํ
พหุธา สาสิโต สนฺโต ทิฏฺฐึ หิตฺวาน ปาปิกํ
ปูรยิตฺวา วิเสเสน ทสกมฺมปเถ อหํ
หิตฺวาน เทหมคมึ สคฺคํ สภวนํ ยถา
ปจฺฉิเม ภวสมฺปตฺเต พฺรหฺมพนฺธุ อโหสหํ
พาราณสิยํ ผีตาย ชาโต วิปฺปกุเล อหํ
มจฺจุพฺยาธิชราภีโต โอคาเหตฺวา มหาวนํ
นิพฺพานํ ปทเมสนฺโต ชฏิเลสุ ปริพฺพชึ
ตทา เทฺว ภาตโร มยฺหํ ปพฺพชึสุ มยา สห
อุรุเวลาย มาเปตฺวา อสฺสมํ นีวสึ อหํ
กสฺสโป นาม โคตฺเตน อุรุเวลาย นีวสึ
ตโต เม อาสิ ปญฺญตฺติ อุรุเวลาสุ กสฺสโป
นทีสกาเส ภาตา เม นทีกสฺสปสวฺหโย
อาสิปฺปกาโส นาเมน คยายํ คยกสฺสโป






เทฺว สตานิ กนิฏฺฐสฺส ตีณิ มชฺฌสฺส ภาตุโน
มม ปญฺจสตานูนา สิสฺสา สพฺเพ มมานุคา
ตทา อุเปจฺจ มํ พุทฺโธ กตฺวาน วิวิธานิ เม
ปาฏิหิรานิ โลกคฺโค วิเนสิ นรสารถิ
สหสฺสปริวาเรน อโหสึ เอหิภิกฺขุโก
เตเหว สห สพฺเพหิ อรหตฺตํ อปาปุณึ
เต จ อญฺเญว พหโว ยสสา มํ ปริวารยุํ
สาสิตุญฺจ สมตฺโถหํ ตโต มํ อิสิ สตฺตโม
มหาปริสภาวสฺมึ เอตทคฺเค ฐเปสิ มํ
อโห พุทฺเธ กตํ การํ สผลํ เม อชายถ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อุรุเวลกสฺสโป เถโร อิมา คาถาโย อภาสิตฺถาติ
อุรุเวลกสฺสปตฺเถรสฺส อปทานํ สมตฺตํ




นวมํ ราธตฺเถราปทานํ
ปทุมุตฺตโร นาม ชิโน สพฺพโลกวิทู มุนิ
อิโต สตสหสฺสมฺหิ กปฺเป อุปฺปชฺชิ จกฺขุมา
โอวาทโก วิญฺญาปโก ตารโก สพฺพปาณินํ
เทสนากุสโล พุทฺโธ ตาเรสิ ชนตํ พหุํ
อนุกมฺปโก การุณิโก หิเตสี สพฺพปาณินํ
สมฺปตฺเต ติตฺถิเย สพฺเพ ปญฺจสีเล ปติฏฺฐหิ
เอวํ นิรากุลํ อาสิ สุญฺญตํ ติตฺถิเยหิ จ
วิจิตฺตํ อรหนฺเตหิ วสีภูเตหิ ตาทิภิ
รตนานฏฺฐปญฺญาสํ อุคฺคโต โส มหามุนิ
กญฺจนคฺฆิยสงฺกาโส ทฺวตฺตึสวรลกฺขโณ
วสฺสสตสหสฺสานิ อายุ วิชฺชต ตาวเท
ตาวตา ติฏฺฐมาโน โส ตาเรสิ ชนตํ พหุํ
ตทาหํ หํสวติยา พฺราหฺมโณ มนฺตปารคู
อุเปจฺจ ตํ นรวรํ อสฺโสสึ ธมฺมเทสนํ
ปญฺญาเปนฺตํ มหาวีรํ ปริสาสุ วิสารทํ
ปฏิภาเณยฺยกํ ภิกฺขุํ เอตทคฺเค วินายกํ
ตทาหํ การํ กตฺวาน สสงฺเฆ โลกนายเก
นิปจฺจ สิรสา ปาเท ตณฺฐานํ อภิปตฺถยึ


ตโต มํ ภควา อาห สิงฺคินิกฺขสมปฺปโภ
สเรน รชนีเยน กิเลสมลหารินา
สุขี ภวสฺสุ ทีฆายุ สิชฺฌตํ ปณิธี ตว
สสงฺเฆ เม กตํ การํ อตีว วิปุลํ ตยา
สตสหสฺเส อิโต กปฺเป โอกฺกากกุลสมฺภโว
โคตโม นาม นาเมน สตฺถา โลเก ภวิสฺสติ
ตสฺส ธมฺเมสุ ทายาโท โอรโส ธมฺมนิมฺมิโต
ราโธติ นามเธยฺเยน เหสฺสติ สตฺถุ สาวโก

ปฏิภาเณยฺยกานคฺคํ ปญฺญาเปสฺสติ นายโก
ตํ สุตฺวา มุทิโต หุตฺวา ยาวชีวํ ตทา ชินํ
เมตฺตจิตฺโต ปริจรึ ยโต ปญฺญาสมาหิโต
เตน กมฺเมน สุกเตน เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
สตานํ ตีณิกฺขตฺตุญฺจ เทวรชฺชมการยึ
สตานํ ปญฺจกฺขตฺตุญฺจ จกฺกวตฺติ อโหสหํ
ปเทสรชฺชํ วิปุลํ คณนาโต อสงฺขยํ
สพฺพตฺถ สุขิโต อาสึ ตสฺส กมฺมสฺส วาหสา
ปจฺฉิเม ภวสมฺปตฺเต คิริพฺพชปุรุตฺตเม
ชาโต วิปฺปกุเล นิทฺเธ วิกลจฺฉาทนาสเน
กฏจฺฉุภิกฺขํ ปาทาสึ สารีปุตฺตสฺส ตาทิโน




ยทา ชิณฺโณ จ วุทฺโธ จ ตทารามมุปาคมึ
ปพฺพาเชนฺติ น มํ เกจิ ชิณฺณํ ทุพฺพลถามกํ
เตน ทิโน วิวณฺณงฺโค โสโก จาสึ ตทา อหํ
ทิสฺวา มหาการุณิโก มมมาห มหามุนิ
กิมตฺถํ ปุตฺต โสกฏฺโฏ พฺรูหิ เต จิตฺตชํ รุชํ
ปพฺพชฺชํ น ลเภ วีร สฺวากฺขาเต ตว สาสเน
เตน โสเกน ทิโนมฺหิ สรณํ โหหิ นายก
ตทา ภิกฺขู สมาเนตฺวา อปุจฺฉิ มุนิ สตฺตโม
อิมสฺส อธิการํ เย สรนฺตา พฺยาหรนฺตุ เต
สารีปุตฺโต ตทาโวจ การมสฺส สรามหํ
กฏจฺฉุภิกฺขํ ทาเปสิ ปิณฺฑาย จรโต มมํ
สาธุ สาธุ กตญฺญูสิ สารีปุตฺต อิมํ ตุวํ
ปพฺพาเชหิ ทิชํ วุฑฺฒํ เหสฺสติ ปูชนิโย อยํ
ตโต อลตฺถํ ปพฺพชฺชํ กมฺมวาโจปสมฺปทํ
น จิเรเนว กาเลน ปาปุณึ อาสวกฺขยํ
สกฺกจฺจํ มุนิโน วากฺยํ สุณามิ มุทิโต ยโต
ปฏิภาเณยฺยกานคฺคํ ตโต มํ ฐปยิ ชิโน
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว



สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ราโธ เถโร อิมา คาถาโย อภาสิตฺถาติ
ราธตฺเถรสฺส อปทานํ สมตฺตํ
ทสมํ โมฆราชตฺเถราปทานํ
ปทุมุตฺตโร โลกวิทู สพฺพโลกหิโต มุนิ
อิโต สตสหสฺสมฺหิ กปฺเป อุปฺปชฺชิ จกฺขุมา
โอวาทโก วิญฺญาปโก ตารโก สพฺพปาณินํ
เทสนากุสโล พุทฺโธ ตาเรสิ ชนตํ พหุํ
อนุกมฺปโก การุณิโก หิเตสี สพฺพปาณินํ
สมฺปตฺเต ติตฺถิเย สพฺเพ ปญฺจสีเล ปติฏฺฐหิ
เอวํ นิรากุลํ อาสิ สุญฺญตํ ติตฺถิเยหิ จ
วิจิตฺตํ อรหนฺเตหิ วสีภูเตหิ ตาทิภิ
รตนานฏฺฐปญฺญาสํ อุคฺคโต โส มหามุนิ
กญฺจนคฺฆิยสงฺกาโส พตฺตึสวรลกฺขโณ
วสฺสสตสหสฺสานิ อายุ วิชฺชติ ตาวเท
ตาวตา ติฏฺฐมาโน โส ตาเรสิ ชนตํ พหุํ



ตทาหํ หํสวติยา กุเล อญฺญตเร อหุ
ปรกมฺมายเน ยุตฺโต นตฺถิ เม กิญฺจิ สนฺธนํ
ปฏิกฺกมนสาลายํ วสนฺโต กตภูมิยํ
อคฺคึ อุชฺชาลยึ ตตฺถ ฑยฺหกณฺหา สิลามหิ
ตทา ปริสติ นาโถ จตุสจฺจํ ปกาสโก
สาวกํ สมฺปกิตฺเตสิ ลูขจีวรธารกํ
ตสฺส ตมฺหิ คุเณ ตุฏฺโฐ ปฏิปชฺช ตถาคตํ
ลูขจีวรธารคฺคํ ปตฺถยึ ฐานมุตฺตมํ
ตทา อโวจ ภควา สาวเก ปทุมุตฺตโร
ปสฺสเถตํ ปุริสกํ กุเจลํ ตนุเทหกํ
ปีติปฺปสนฺนวทนํ สทฺธาธนสมนฺวิตํ
อุทคฺคตนุชํ หฏฺฐํ อจลํ สาลปิณฺฑิตํ
เอโส ปตฺเถติ ตํ ฐานํ สจฺจเสนสฺส ภิกฺขุโน
ลูขจีวรธาริสฺส ตสฺส วณฺณคตาสโย
ตํ สุตฺวา มุทิโต หุตฺวา นิปจฺจ สิรสา ชินํ
ยาวชีวํ สุภํ กมฺมํ กริตฺวา ชินสาสเน
เตน กมฺเมน สุกเตน เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
ปฏิกฺกมนสาลายํ ภูมิทาหนกมฺมุนา
สมสหสฺสํ นิรเย อฑยฺหึ เวทนาฏฺฏิโต




เตน กมฺมาวเสเสน ปญฺจ ชาติสตานิหํ
มนุสฺโส กุลโช หุตฺวา ปาฏิยา ลกฺขณงฺกิโต
ปญฺจ ชาติสตาเนว กุฏฺฐโรคสมปฺปิโต
มหาทุกฺขํ อนุภวึ ตสฺส กมฺมสฺส วาหสา
อิมมฺหิ ภทฺทเก กปฺเป อุปริฏฺฐํ ยสสฺสินํ
ปิณฺฑปาเตน ตปฺเปสึ ปสนฺนมานโส อหํ
เตน กมฺมวิเสเสน เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
ปจฺฉิเม ภวสมฺปตฺเต อชายึ ชตฺติเย กุเล
ปิตุโน อจฺจเยนาหํ มหารชฺชสมปฺปิโต
กุฏฺฐโรคาภิภูโตหํ รตฺติยํ น สุขํ ลเภ
โมฆํ รชฺชสุขํ ยสฺมา โมโฆ ราชา ตโต อหํ
กายสฺส โทสํ ทิสฺวาน ปพฺพชึ อนคาริยํ
พาวริสฺส ทิชคฺคสฺส สิสฺสตฺตํ อชฺฌุปาคมึ
มหตา ปริวาเรน อุเปจฺจ นรนายกํ
อปุจฺฉึ นิปุณํ ปญฺหํ วาคิสํ วาทิสูทนํ
อยํ โลโก ปโร โลโก พฺรหฺมโลโก สเทวโก
ทิฏฺฐินฺเต นาภิชานามิ โคตมสฺส ยสสฺสิโน
เอวํ อภิกฺกนฺตทสฺสาวึ อตฺถี ปเญฺหน อาคมํ
กถํ โลกํ อเวกฺขนฺตํ มจฺจุราชา น ปสฺสติ




สุญฺญโต โลกํ อเวกฺขสฺสุ โมฆราชา สทา สโต
อตฺตานุทิฏฺฐึ อูหจฺจ เอวํ มจฺจุตฺตโร สิยา
เอวํ โลกํ อเวกฺขนฺตํ มจฺจุราชา น ปสฺสติ
อิติ มํ อภณิ พุทฺโธ สพฺพโรคติกิจฺฉโก
สห คาถาวสาเนน เกสมสฺสุวิวชฺชิโต
กาสาววตฺถวสโน อาสึ ภิกฺขุ ตถารหํ
สงฺฆิเกสุ วิหาเรสุ น วสึ โรคปีฬิโต
มา วิหาโร ปทุสฺสีติ วาจายาภิสุปีฬิโต
สงฺการกุฏา อาหตฺวา สุสานา รถิกาหิ จ
ตโต สงฺฆาฏึ กริตฺวาน ธารยึ ลูขจีวรํ
มหาภิสกฺโก ตสฺมึ เม คุเณ ตุฏฺโฐ วินายโก
ลูขจีวรธารีนํ เอตทคฺเค ฐเปสิ มํ
ปุญฺญปาปปริกฺขีโณ สพฺพโรควิวชฺชิโต
สิขีว อนุปาทาโน นิพฺพายิสฺสมนาสโว
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ



อิตฺถํ สุทํ อายสฺมา โมฆราชา เถโร อิมา คาถาโย อภาสิตฺถาติ
โมฆราชตฺเถรสฺส อปทานํ สมตฺตํ
อุทฺทานํ
กจฺจาโน วกฺกลี เถโร มหากปฺปินสวฺหโย
ทพฺโพ กุมารนาโม จ พาหิโย โกฏฺฐิโก วสี
อุรุเวลกสฺสโป ราโธ โมฆราชา จ ปณฺฑิโต
ตีณิ คาถาสตาเนตฺถ ทฺวาสฏฺฐิ เจว ปิณฺฑิตา
กจฺจายนวคฺโค จตุปญฺญาโส



ปญฺจปญฺญาโส ภทฺทิยวคฺโค
ปฐมํ ลกุณฺฏกภทฺทิยตฺเถราปทานํ
ปทุมุตฺตโร นาม ชิโน สพฺพธมฺมาน ปารคู
อิโต สตสหสฺสมฺหิ โลเก อุปฺปชฺชิ นายโก
ตทาหํ หํสวติยา เสฏฺฐิปุตฺโต มหทฺธโน
ชงฺฆวิหารํ วิจรํ สงฺฆารามํ อคญฺฉหํ
ตทา โส โลกปชฺโชโต ธมฺมํ เทเสสิ นายโก
มธุรสฺสรานํ ปวรํ สาวกํ อภิกิตฺตยิ
ตํ สุตฺวา มุทิโต หุตฺวา การํ กตฺวา มเหสิโน
วนฺทิตฺวา สตฺถุโน ปาเท ตํ ฐานํ อภิปตฺถยึ
ตทา พุทฺโธ วิยากาสิ สงฺฆมชฺเฌ วินายโก
อนาคตมฺหิ อทฺธาเน ลจฺฉเสตํ มโนรถํ
สตสหสฺเส อิโต กปฺเป โอกฺกากกุลสมฺภโว
โคตโม นาม นาเมน สตฺถา โลเก ภวิสฺสติ
ตสฺส ธมฺเมสุ ทายาโท โอรโส ธมฺมนิมฺมิโต
ภทฺทิโย นาม นาเมน เหสฺสติ สตฺถุ สาวโก
เตน กมฺเมน สุกเตน เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ




เทฺวนวุเต อิโต กปฺเป ผุสฺโส อุปฺปชฺชิ นายโก
ทุราสโท ทุปสโห สพฺพโลกุตฺตโม ชิโน
จรเณน จ สมฺปนฺโน พฺรหฺมา อุชุ ปตาปวา
หิเตสี สพฺพสตฺตานํ พหุํ โมเจสิ พนฺธนา
นนฺทารามวเร ตสฺส อโหสึ ปุสฺสโกกิโล
คนฺธกุฏิสมาสนฺเน อมฺพรุกฺเข วสามหํ
ตทา ปิณฺฑาย คจฺฉนฺตํ ทกฺขิเณยฺยํ ชินุตฺตมํ
ทิสฺวา จิตฺตํ ปสาเทตฺวา มญฺชุนา อภิกูชหํ
ราชุยฺยานํ ตทา คนฺตฺวา สุปกฺกํ กนกตฺตจํ
อมฺพปิณฺฑํ คเหตฺวาน สมฺพุทฺธสฺโสปนามยึ
ตทา เม จิตฺตมญฺญาย มหาการุณิโก ชิโน
อุปฏฺฐากสฺส หตฺถโต ปตฺตํ ปคฺคณฺหิ นายโก
อทาสึ หฏฺฐจิตฺโตหํ อมฺพปิณฺฑํ มหามุเน
ปตฺเต ปกฺขิปฺป ปกฺเขหิ ปญฺชลึ กตฺวาน มญฺชุนา
สเรน รชนีเยน สวนีเยน มญฺชุนา
วสฺสนฺโต พุทฺธปูชตฺถํ นิทฺทํ คนฺตฺวา นิปชฺชหํ
ตทา มุทิตจิตฺตํ มํ พุทฺธเปมคตาสยํ
สกุณคฺฆิ อุปาคนฺตฺวา ฆาตยิ ทุฏฺฐมานโส
ตโต จุโตหํ ตุสิเต อนุโภตฺวา มหาสุขํ
มนุสฺสโยนิมาคญฺฉึ ตสฺส กมฺมสฺส วาหสา




อิมมฺหิ ภทฺทเก กปฺเป พฺรหฺมพนฺธุ มหายโส
กสฺสโป นาม โคตฺเตน อุปฺปชฺชิ วทตํ วโร
สาสนํ โชตยิตฺวา โส อภิภุยฺย กุติตฺถิเย
วินยิตฺวาน เวเนยฺเย นิพฺพุโต โส สสาวโก
นิพฺพุเต ตมฺหิ โลกคฺเค ปสนฺนา ชนตา พหู
ปูชนตฺถาย พุทฺธสฺส ถูปํ กุพฺพนฺติ สตฺถุโน
สตฺตโยชนิกํ ถูปํ สตฺตรตนภูสิตํ
กาเรสฺสาม มเหสิสฺส อิจฺเจวํ มนฺตยนฺติ เต
กิกิโน กาสิราชสฺส ตทา เสนาย นายโก
หุตฺวาหํ อปฺปมาณสฺส ปมาณํ เจติเย วทึ
ตทา เต มม วาเกฺยน เจติยํ โยชนุคฺคตํ
อกํสุ นรธีรสฺส นานารตนภูสิตํ
เตน กมฺเมน สุกเตน เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
ปจฺฉิเม จ ภเว ทานิ ชาโต เสฏฺฐิกุเล อหํ
สาวตฺถิยํ ปุรวเร อิทฺเธ ผีเต มหทฺธเน
ปุรปฺปเวเส สุคตํ ทิสฺวา วิมฺหิตมานโส
ปพฺพชิตฺวาน น จิรํ อรหตฺตํ อปาปุณึ
เจติยสฺส ปมาณํ ยํ อกรึ เตน กมฺมุนา
ลกุณฺฏกสรีโรหํ ชาโต ปริพฺภวารโห



สเรน มธุเรนาหํ ปูเชตฺวา อิสิสตฺตมํ
มญฺชุสฺสราน ภิกฺขูนํ อคฺคตฺตํ อนุปาปุณึ
ผลทาเนน พุทฺธสฺส คุณานุสฺสรเณน จ
สามญฺญผลสมฺปนฺโน วิหรามิ อนาสโว
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ลกุณฺฏกภทฺทิโย เถโร อิมา คาถาโย อภาสิตฺถาติ
ลกุณฺฏกภทฺทิยตฺเถรสฺส อปทานํ สมตฺตํ
ทุติยํ กงฺขาเรวตตฺเถราปทานํ
ปทุมุตฺตโร นาม ชิโน สพฺพธมฺเมสุ จกฺขุมา
อิโต สตสหสฺสมฺหิ กปฺเป อุปฺปชฺชิ นายโก
สีหหนุ พฺรหฺมคิโร หํสทุนฺทุภิสาวโน
นาควิกฺกนฺตคมโน จนฺทสูราทิกปฺปโภ
มหามติ มหาวีโร มหาฌายี มหาคติ
มหาการุณิโก นาโถ มหาตมวิธํสโน




ส กทาจิ ติโลกคฺโค เวเนยฺยํ วินยํ พหุํ
ธมฺมํ เทเสติ สมฺพุทฺโธ สตฺตจิตฺตวิทู มุนิ
ฌายึ ฌานรตํ วีรํ อุปสนฺตํ อนาวิลํ
วณฺณยนฺโต ปริสติ โตเสติ ชนตํ ชิโน
ตทาหํ หํสวติยา พฺราหฺมโณ เวทปารคู
ธมฺมํ สุตฺวาน มุทิโต ตํ ฐานํ อภิปตฺถยึ
ตทา ชิโน วิยากาสิ สงฺฆมชฺเฌ วินายโก
มุทิโต โหหิ ตฺวํ พฺรเหฺม ลจฺฉเสตํ มโนรถํ
สตสหสฺเส อิโต กปฺเป โอกฺกากกุลสมฺภโว
โคตโม นาม นาเมน สตฺถา โลเก ภวิสฺสติ
ตสฺส ธมฺเมสุ ทายาโท โอรโส ธมฺมนิมฺมิโต
เรวโต นาม นาเมน เหสฺสติ สตฺถุ สาวโก
เตน กมฺเมน สุกเตน เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
ปจฺฉิเม จ ภเว ทานิ ชาโตหํ โกลิเย ปุเร
ขตฺติเย กุลสมฺปนฺเน อิทฺเธ ผีเต มหทฺธเน
ยทา กปิลวตฺถุสฺมึ พุทฺโธ ธมฺมํ อเทสยิ
ตทา ปสนฺโน สุคเต ปพฺพชึ อนคาริยํ
กงฺขา เม พหุลา อาสิ กปฺปากปฺเป ตหึ ตหึ
ตํ สพฺพํ วินยิ พุทฺโธ เทเสตฺวา ธมฺมมุตฺตมํ



ตโตหํ ติณฺณสํสาโร ตทา ฌานสุเข รโต
วิหรามิ ตทา พุทฺโธ มํ ทิสฺวา เอตทพฺรวิ
ยากาจิ กงฺขา อิธ วา หุรํ วา
สกเวทิยา วา ปรเวทิยา วา
ฌายิโน ตา ปชหนฺติ สพฺพา
อาตาปิโน พฺรหฺมจริยํ จรนฺตา
สตสหสฺเส กตํ กมฺมํ ผลํ ทสฺเสสิ เม อิธ
สมุตฺโต สรเวโคว กิเลเส ฌาปยึ มม
ตโต มํ ฌานนิรตํ ทิสฺวา โลกนฺตคู มุนิ
ฌายีนํ ภิกฺขูนํ อคฺโค ปญฺญาเปสิ มหามติ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา กงฺขาเรวโต เถโร อิมา คาถาโย อภาสิตฺถาติ
กงฺขาเรวตตฺเถรสฺส อปทานํ สมตฺตํ



ตติยํ สีวลิตฺเถราปทานํ
ปทุมุตฺตโร นาม ชิโน สพฺพธมฺเมสุ จกฺขุมา
อิโต สตสหสฺสมฺหิ กปฺเป อุปฺปชฺชิ นายโก
สีลนฺตสฺส อสงฺเขยฺยํ สมาธิ วชิรูปโม
อสงฺเขยฺยํ ญาณวรํ วิมุตฺติ จ อโนปมา
มนุชามรุนาคานํ พฺรหฺมานญฺจ สมาคเม
สมณพฺราหฺมณากิณฺเณ ธมฺมํ เทเสสิ นายโก
สสาวกํ มหาลาภึ ปุญฺญวนฺตํ ชุตินฺธรํ
ฐเปสิ เอตทคฺคมฺหิ ปริสาสุ วิสารโท
ตทาหํ ขตฺติโย อาสึ นคเร หํสสวฺหเย
สุตฺวา ชินสฺส ตํ วากฺยํ สาวกสฺส คุณํ พหุํ
นิมนฺตยิตฺวา สตฺตาหํ โภชยิตฺวา สสาวกํ
มหาทานํ ททิตฺวาน ตํ ฐานํ อภิปตฺถยึ
ตทา มํ วินตํ ปาเท ทิสฺวาน ปุริสาสโภ
สเรน มหตา ธีโร อิมํ วจนมพฺรวิ
ตโต ชินสฺส วจนํ โสตุกามา มหาชนา
เทวตา อถ คนฺธพฺพา พฺรหฺมาโน จ มหิทฺธิกา
สมณพฺราหฺมณา เจว นมสฺสึสุ กตญฺชลี
นโม เต ปุริสาชญฺญ นโม เต ปุริสุตฺตม



ขตฺติเยน มหาทานํ ทินฺนํ สตฺตาหกาธิกํ
โสตุกามา ผลํ ตสฺส พฺยากโรหิ มหามุนิ
ตโต อโวจ ภควา สุณาถ มม ภาสิตํ
อปฺปเมยฺยมฺหิ พุทฺธมฺหิ สสงฺฆมฺหิ ปติฏฺฐิตา
ทกฺขิณาทาย โก วตฺตา อปฺปเมยฺยผลา หิ สา
อปิเจส มหาโภโค ฐานํ ปตฺเถติ อุตฺตมํ
ลาภี วิปุลลาภานํ ยถา ภิกฺขุ สุทสฺสโน
ตถาหมฺปิ ภเวยฺยนฺติ ลจฺฉเสตํ อนาคเต
สตสหสฺเส อิโต กปฺเป โอกฺกากกุลสมฺภโว
โคตโม นาม นาเมน สตฺถา โลเก ภวิสฺสติ
ตสฺส ธมฺเมสุ ทายาโท โอรโส ธมฺมนิมฺมิโต
สีวลี นาม นาเมน เหสฺสติ สตฺถุสาวโก
เตน กมฺเมน สุกเตน เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
เอกนวุเต อิโต กปฺเป วิปสฺสี โลกนายโก
อุปฺปชฺชิ จารุนยโน สพฺพธมฺมวิปสฺสโก
ตทาหํ พนฺธุมติยา กุลสฺสญฺญตรสฺส จ
ทยิโต วุฏฺฐิโต เจว อาสึ กมฺมนฺตพฺยาวโฏ
ตทา อญฺญตโร ปุคฺโค วิปสฺสิสฺส มเหสิโน
ปริเวณํ อกาเรสิ มหนฺตมิติ วิสฺสุตํ





นิฏฺฐิเต จ มหาทานํ ททุํ ขชฺชกสญฺญุตํ
นวํ ทธึ มธุญฺเจว วิจินํ เนว อทฺทสุํ
ตทาหนฺตํ คเหตฺวาน นวทธึ มธุมฺปิจ
กมฺมสามิฆรํ คจฺฉึ ตเมสนฺตา มมทฺทสุํ
สหสฺสมปิ ทตฺวาน นาลภิตฺถ สตทฺวยํ
ตโตหเมว จินฺเตสึ เนตํ เหสฺสติ โอรกํ
ยถา อิเม ชนา สพฺเพ สกฺกโรนฺติ ตถาคตํ
อหมฺปิ การํ กริสฺสามิ สสงฺเฆ โลกนายเก
ตทาหเมว เนตฺวาน ทธึ มธุญฺจ เอกโต
มทฺทิตฺวา โลกนาถสฺส สสงฺฆสฺส อทาสหํ
เตน กมฺเมน สุกเตน เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
ปุนาหํ พาราณสิยํ ราชา หุตฺวา มหายโส
สตฺตุกสฺส ตทา ทุฏฺโฐ ทฺวารโรธํ อการยึ
ตทา ตปสฺสิโน รุทฺธา เอกาหํ รกฺขิตา อหุํ
ตโต ตสฺส วิปาเกน ปาปิฏฺฐํ นิรยํ ภุสํ
ปจฺฉิเม จ ภเว ทานิ ชาโตหํ โลกิเย ปุเร
สุปฺปวาสาว เม มาตา มหาลิลิจฺฉวิ เม ปิตา
ขตฺติเย ปุญฺญกมฺเมน ทฺวารโรธสฺส วาหสา
สตฺตวสฺสานิ นิวสึ มาตุกุจฺฉิมฺหิ ทุกฺขิโต





สตฺตาหํ ทฺวารมุโฬฺหหํ มหาทุกฺขสมปฺปิโต
มาตา เม ฉนฺททาเนน เอวํ อาสิ สุทุกฺขิตา
สุวตฺถิโตหํ นิกฺขนฺโต พุทฺเธน อนุกมฺปิโต
นิกฺขนฺตทิวเสเยว ปพฺพชึ อนคาริยํ
อุปชฺฌาโย สารีปุตฺโต เม โมคฺคลฺลาโน มหิทฺธิโก
เกเส โอโรปยนฺโต เม อนุสาสิ มหามติ
เกเสสุ ฉิชฺชมาเนสุ อรหตฺตํ อปาปุณึ
เทวา นาคา มนุสฺสา จ ปจฺจเย อุปเนนฺติ เม
ปทุมุตฺตรนามญฺจ วิปสฺสิญฺจ วินายกํ
ยํ ปูชยึ ปมุทิโต ปจฺจเยหิ วิเสสโต
ตโต เตสํ วิเสเสน กมฺมานํ วิปุลุตฺตมํ
ลาภํ ลภามิ สพฺพตฺถ วเน คาเม ชเล ถเล
เรวตํ ทสฺสนตฺถาย ยทา ยาติ วินายโก
ตึสภิกฺขุสหสฺเสหิ สห โลกคฺคนายโก
ตทา เทโวปนีเตหิ มมตฺถาย มหามติ
ปจฺจเยหิ มหาวีโร สสงฺโฆ โลกนายโก
อุปฏฺฐิโต มยา พุทฺโธ คนฺตฺวา เรวตมทฺทส
ตโต เชตวนํ คนฺตฺวา เอตทคฺเค ฐเปสิ มํ
ลาภีนํ สีวลี อคฺโค มม สิสฺเสสุ ภิกฺขโว
สพฺพโลกหิโต สตฺถา กิตฺตยิ ปริสาสุ มํ


กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สีวลี เถโร อิมา คาถาโย อภาสิตฺถาติ
สีวลิตฺเถรสฺส อปทานํ สมตฺตํ
จตุตฺถํ วงฺคีสตฺเถราปทานํ
ปทุมุตฺตโร นาม ชิโน สพฺพธมฺเมสุ จกฺขุมา
อิโต สตสหสฺสสมฺหิ กปฺเป อุปฺปชฺชิ นายโก
ยถาปิ สาคเร อุมฺมิ คคเน วิย ตารกา
เอวํ ปาวจนํ ตสฺส อรหนฺเตหิ จิตฺติตํ
สเทวาสูรนาเคหิ มนุเชหิ ปุรกฺขโต
สมณพฺราหฺมณากิณฺเณ ชนมชฺเฌ ชินุตฺตโม
ปภาหิ อนุรญฺชนฺโต โลเก โลกนฺตคู ชิโน
วจเนน วิโพเธนฺโต เวเนยฺยปทุมานิ โส
เวสารชฺเชหิ สมฺปนฺโน จตูหิ ปุริสุตฺตโม
ปหีนภยสารชฺโช เขมปฺปตฺโต วิสารโท



อาสภํ ปวรํ ฐานํ พุทฺธภูมิญฺจ เกวลํ
ปฏิชานาติ โลกคฺโค นตฺถิ สญฺโจทโก กฺวจิ
สีหนาทมสมฺภีตํ นทโต ตสฺส ตาทิโน
เทโว นโร วา พฺรหฺมา วา ปฏิวตฺตา น วิชฺชติ
เทเสนฺโต ปวรํ ธมฺมํ สนฺตาเรนฺโต สเทวกํ
ธมฺมจกฺกํ ปวตฺเตติ ปริสาสุ วิสารโท
ปฏิภาณวตํ อคฺคํ สาวกํ สาธุสมฺมตํ
คุณํ พหุํ ปกิตฺเตตฺวา เอตทคฺเค ฐเปสิ ตํ
ตทาหํ หํสวติยา พฺราหฺมโณ สาธุสมฺมโต
สพฺพเวทวิทู ชาโต วงฺคีโส วาทิสูทโน
อุเปจฺจ ตํ มหาวีรํ สุตฺวา ตํ ธมฺมเทสนํ
ปีติวรํ ปฏิลภึ สาวกสฺส คุเณ รโต
นิมนฺตยิตฺวา สุคตํ สสงฺฆํ โลกนนฺทนํ
สตฺตาหํ โภชยิตฺวาหํ ทุสฺเสหิ ฉาทยึ ตทา
นิปจฺจ สิรสา ปาเท กโตกาโส กตญฺชลี
เอกมนฺตํ ฐิโต หฏฺโฐ สนฺถวึ ชินมุตฺตมํ
นโม เต วาทิสูทน นโม เต อิสิสตฺตม
นโม เต สพฺพโลกคฺค นโม เต อภยํกร
นโม เต มารมถน นโม เต ทิฏฺฐิสูทน
นโม เต สนฺติสุขท นโม เต สรณํกร




อนาถานํ ภวํ นาโถ ภีตานํ อภยปฺปโท
วิสฺสาสํ ภูมิสนฺตานํ สรณํ สรเณสินํ
เอวมาทีหิ สมฺพุทฺธํ สนฺถวิตฺวา มหาคุณํ
อโวจํ วาทิสูรสฺส คตึ ปปฺโปมิ ภิกฺขุโน
ตทา อโวจ ภควา อนนฺตปฏิภาณวา
โย โส พุทฺธํ อโภเชสิ สตฺตาหํ สหสาวกํ
คุณญฺจ เม ปกิตฺเตสิ ปสนฺโน เสหิ ปาณิภิ
เอโส ปตฺถยเต ฐานํ วาทิสูรสฺส ภิกฺขุโน
อนาคตมฺหิ อทฺธาเน ลจฺฉเสตํ มโนรถํ
เทวมนุสฺสสมฺปตฺตึ อนุโภตฺวา อนปฺปกํ
สตสหสฺเส อิโต กปฺเป โอกฺกากกุลสมฺภโว
โคตโม นาม นาเมน สตฺถา โลเก ภวิสฺสติ
ตสฺส ธมฺเมสุ ทายาโท โอรโส ธมฺมนิมฺมิโต
วงฺคีโส นาม นาเมน เหสฺสติ สตฺถุสาวโก
ตํ สุตฺวา มุทิโต หุตฺวา ยาวชีวํ ตทา ชินํ
ปจฺจเยหิ อุปฏฺฐาสึ เมตฺตจิตฺโต ตถาคตํ
เตน กมฺเมน สุกเตน เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
ปจฺฉิเม จ ภเว ทานิ ปริพฺพาชกุเล อหํ
ปจฺฉา ชาโต ยทา อาสึ ชาติยา สตฺตวสฺสิโก




สพฺพเวทวิทู ชาโต วาทสตฺถวิสารโท
วคฺคุสฺสโร จิตฺตกถี ปรวาทปฺปมทฺทโน
วงฺเค ชาโตติ วงฺคีโส วจเน อิสฺสโรติ วา
วงฺคีโส อิติ เม นามํ อคฺคมฺปิ โลกสมฺมตํ
ยทาหํ วิญฺญุตํ ปตฺโต ฐิโต ปฐมโยพฺพเน
ตทา ราชคเห รมฺเม สารีปุตฺตญฺจ อทฺทสํ
ปญฺจวีสติมํ ภาณวารํ
ปิณฺฑาย วิจรนฺตํ ตํ ปตฺตปาณึ สุสํวุตํ
อโลลกฺขึ มิตภาณึ ยุคมตฺตํ อุทิกฺขตํ
ตํ ทิสฺวา วิมฺหิโต หุตฺวา อโวจมนนุจฺฉวํ
กณิการํว นิจิตํ จิตฺตํ คาถาปทํ อหํ
อาจิกฺขิ โส เม สตฺถารํ สมฺพุทฺธํ โลกนายกํ
ตทา โส ปณฺฑิโต ธีโร อุตฺตรํ สมโวจ เม
วิราคสหิตํ วากฺยํ กตฺวา ทุทฺทสมุตฺตมํ
วิจิตฺตปฏิภาเณหิ โตสิโต เตน ตาทินา
นิปจฺจ สิรสา ปาเท ปพฺพาเชหีติ อพฺรวึ
ตโต มํ ส มหปฺปญฺโญ พุทฺธเสฏฺฐมุปานยิ
นิปจฺจ สิรสา ปาเท นิสีทึ สตฺถุ สนฺติเก
มมาห วทตํ เสฏฺโฐ สจฺจํ วงฺคีส กจฺจิ เต






มตํ สีสํว วิทิตํ สุคติทุคฺคติมตํ
ตุยฺหํ วิชฺชาวิเสเสน สเจ สกฺโกสิ วาจย
อาโมติ เม ปฏิญฺญาเต ตีณิ สีสานิ ทสฺสยิ
อโถ นิรยเทเวสุ อุปปนฺเน อวาจยึ
ตทา ขีณาสวสฺเสว สีสํ ทสฺเสสิ นายโก
ตโตหํ วิหตารมฺโภ ปพฺพชฺชํ สมยาจิสํ
ปพฺพชิตฺวาน สุคตํ สนฺถวามิ ยหึ ตหึ
ตโต มํ กวิจิตฺโตติ อุชฺฌายนฺติ หิ ภิกฺขโว
ตโต วีมํสนตฺถํ เม อาห พุทฺโธ วินายโก
ตกฺกิตานํ อิมา คาถา ฐานโส ปฏิภนฺติ วา
น กพฺยจิตฺโตหํ วีร ฐานโส ปฏิภนฺติ เม
เตนหิ ทานิ วงฺคีส ฐานโส สนฺถวาหิ มํ
ตทาหํ สนฺถวึ ธีรํ คาถาหิ อิสิสตฺตมํ
โส ฐานโส ตทา ตุฏฺโฐ ชิโน อคฺเค ฐเปสิ มํ
ปฏิภาเณน จิตฺเตน อญฺเญสมติมญฺญหํ
เปสโล เตน สํวิคฺโค อรหตฺตํ อปาปุณึ
ปฏิภาณวตํ อคฺโค อญฺโญ โกจิ น วิชฺชติ
ยถายํ ภิกฺขุ วงฺคีโส เอวํ ธาเรถ ภิกฺขโว
สตสหสฺเส กตํ กมฺมํ ผลํ ทสฺเสสิ เม อิธ
สุมุตฺโต สรเวโคว กิเลสา ฌาปิตา มม







กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา วงฺคีโส เถโร อิมา คาถาโย อภาสิตฺถาติ
วงฺคีสตฺเถรสฺส อปทานํ สมตฺตํ
ปญฺจมํ นนฺทกตฺเถราปทานํ
ปทุมุตฺตโร นาม ชิโน สพฺพธมฺเมสุ จกฺขุมา
อิโต สตสหสฺสมฺหิ กปฺเป อุปฺปชฺชิ นายโก
หิตาย สพฺพสตฺตานํ สุขาย วทตํ วโร
อตฺถาย ปุริสาชญฺโญ ปฏิปนฺโน สเทวเก
ยสคฺคปตฺโต สิริมา กิตฺติวณฺณภโฏ ชิโน
ปูชิโต สพฺพโลกสฺส ทิสา สพฺพา สุวิสฺสุโต
อุตฺติณฺณวิจิกิจฺโฉ โส วีติวตฺตกถํกโถ
ปริปุณฺณมนสงฺกปฺโป ปตฺโต สมฺโพธิมุตฺตมํ
อนุปฺปนฺนสฺส มคฺคสฺส อุปฺปาเทตา นรุตฺตโม
อนกฺขาตญฺจ อกฺขาสิ อสญฺชาตญฺจ สญฺชนี


มคฺคญฺญู มคฺควิทู จ มคฺคกฺขายี นราสโภ
มคฺคสฺส กุสโล สตฺถา สารถีนํ นรุตฺตโม
ตทา มหาการุณิโก ธมฺมํ เทเสสิ นายโก
นิมุคฺเค โมหปงฺกมฺหิ สมุทฺธรติ ปาณิโน
ภิกฺขุนีนํ โอวทเน สาวกํ เชฏฺฐสมฺมตํ
วณฺณยํ เอตทคฺคมฺหิ ปญฺญาเปสิ มหามุนิ
ตํ สุตฺวาหํ ปมุทิโต นิมนฺเตตฺวา ตถาคตํ
โภชยิตฺวา สสงฺฆนฺตํ ปตฺถยึ ฐานมุตฺตมํ
ตทา ปมุทิโต นาโถ มํ อโวจ มหาอิสิ
สุขี ภวสฺสุ ทีฆายุ ลจฺฉเสตํ มโนรถํ
สตสหสฺเส อิโต กปฺเป โอกฺกากกุลสมฺภโว
โคตโม นาม นาเมน สตฺถา โลเก ภวิสฺสติ
ตสฺส ธมฺเมสุ ทายาโท โอรโส ธมฺมนิมฺมิโต
นนฺทโก นาม นาเมน เหสฺสติ สตฺถุสาวโก
เตน กมฺเมน สุกเตน เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
ปจฺฉิเม จ ภเว ทานิ ชาโต เสฏฺฐิกุเล อหํ
สาวตฺถิยํ ปุรวเร อิทฺเธ ผีเต มหทฺธเน
ปุรปฺปเวเส สุคตํ ทิสฺวา วิมฺหิตมานโส
เชตารามปฏิคฺคาเห ปพฺพชึ อนคาริยํ




น จิเรเนว กาเลน อรหตฺตํ อปาปุณึ
ตโตหํ ติณฺณสํสาโร สาสิโต สพฺพทสฺสินา
ภิกฺขุนีนํ ธมฺมกถํ ปริปุจฺฉา กรึ อหํ
สาสิตา ตา มยา สพฺพา อภวึสุ อนาสวา
สตานิ ปญฺจนูนานิ ตทา ตุฏฺโฐ มหาหิโต
ภิกฺขุนีนํ โอวทตํ อคฺคฏฺฐาเน ฐเปสิ มํ
สตสหสฺเส กตํ กมฺมํ ผลํ ทสฺเสสิ เม อิธ
สุมุตฺโต สรเวโคว กิเลสา ฌาปิตา มม
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา นนฺทโก เถโร อิมา คาถาโย อภาสิตฺถาติ
นนฺทกตฺเถรสฺส อปทานํ สมตฺตํ
ฉฏฺฐํ กาฬุทายิตฺเถราปทานํ
ปทุมุตฺตโร นาม ชิโน สพฺพธมฺเมสุ จกฺขุมา
อิโต สตสหสฺสมฺหิ กปฺเป อุปฺปชฺชิ นายโก


นายกานํ วโร สตฺถา คุณาคุณวิทู ชิโน
กตญฺญูกตเวที จ ติตฺเถ โยเชติ ปาณิโน
สพฺพญฺญู เตน ญาเณน ตุลยิตฺวา ทยาสโย
เทเสติ ปวรํ ธมฺมํ อนนฺตคุณสญฺจโย
ส กทาจิ มหาวีโร อนนฺตชนตํ สุธี
เทเสติ มธุรํ ธมฺมํ จตุสจฺจูปสญฺหิตํ
สุตฺวาน ตํ ธมฺมวรํ อาทิมชฺฌนฺตโสภนํ
ปาณสตสหสฺสานํ ธมฺมาภิสมโย อหุ
นินฺนาทิตา ตทา ภูมิ คชฺชึสุ จ ปโยธรา
สาธุการํ ปวตฺตึสุ เทวพฺรหฺมนราสุรา
อโห การุณิโก สตฺถา อโห สทฺธมฺมเทสนา
อโห ภวสมุทฺทสฺมึ นิมุคฺเค อุทฺธริ ชิโน
เอวํ สํเวคชาเตสุ สนรามรพฺรเหฺมสุ
กุลปฺปสาทกานคฺคํ สาวกํ วณฺณยิ ชิโน
ตทาหํ หํสวติยา ชาโตมจฺจกุเล อหุ
ปาสาทิโก ทสฺสนีโย ปหูตธนธญฺญวา
หํสารามมุเปจฺจาหํ วนฺทิตฺวา ตํ ตถาคตํ
สุณิตฺวา มธุรํ ธมฺมํ การํ กตฺวา จ ตาทิโน
นิปจฺจ ปาทมูเลหํ อิมํ วจนมพฺรวึ
กุลปฺปสาทกานคฺโค โย ตว สาสเน มุเน



ตาทิโสหํ มหาวีร พุทฺธเสฏฺฐสฺส สาสเน
ตทา มหาการุณิโก สิญฺจนฺโตวามเตน มํ
อาห มํ ปุตฺต อุตฺติฏฺฐ ลจฺฉเสตํ มโนรถํ
กถํ นาม ชิเน การํ กตฺวาน วิผโล สิยา
สตสหสฺเส อิโต กปฺเป โอกฺกากกุลสมฺภโว
โคตโม นาม นาเมน สตฺถา โลเก ภวิสฺสติ
ตสฺส ธมฺเมสุ ทายาโท โอรโส ธมฺมนิมฺมิโต
อุทายี นาม นาเมน เหสฺสติ สตฺถุสาวโก
ตํ สุตฺวา มุทิโต หุตฺวา ยาวชีวํ ตทา ชินํ
เมตฺตจิตฺโต ปริจรึ ปจฺจเยหิ วินายกํ
เตน กมฺมวิปาเกน เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
ปจฺฉิเม จ ภเว ทานิ รมฺเม กาปิลวตฺถเว
ชาโต มหามจฺจกุเล สุทฺโธทโน มหีปติ
ตทา อชายิ สิทฺธตฺโถ รมฺเม ลุมฺพินิกานเน
หิตาย สพฺพโลกสฺส สุขาย จ นราสโภ
ตทเหว อหํ ชาโต สห เตเนว วฑฺฒิโต
ปิโย สหาโย ทยิโก วิสฺสฏฺโฐ นีติโกวิโท
เอกูนตึโส วยสา นิกฺขนฺโต ปพฺพชิตฺถ โส
ฉวสฺสานิ วินาเมตฺวา อาสิ พุทฺโธ วินายโก




เชตฺวา สเสนกํ มารํ เขปยิตฺวาน อาสเว
ภวณฺณวํ ตริตฺวาน พุทฺโธ อาสิ สเทวเก
อิสิวฺหยํ ปตนํ คนฺตฺวา วิเนตฺวา ปญฺจวคฺคิเย
ตโต วิเนสิ ภควา คนฺตฺวา คนฺตฺวา ตหึ ตหึ
เวเนยฺเย วินยนฺโต โส สงฺคณฺหนฺโต สเทวกํ
อุเปจฺจ มคเธ คิรึ วิหริตฺถ ตทา ชิโน
ตทา สุทฺโธทเนนาหํ ภูมิปาเลน เปสิโต
คนฺตฺวา ทิสฺวา ทสพลํ ปพฺพชิตฺวารหา อหุํ
ตทา มเหสึ ยาจิตฺวา ปาปยึ กปิลวฺหยํ
ตโต ปุราหํ คนฺตฺวาน ปสาเทสึ มหากุลํ
ชิโน ตสฺมึ คุเณ ตุฏฺโฐ มมาห ปุริสาสโภ
กุลปฺปสาทกานคฺคํ ปญฺญาเปสิ วินายโก
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา กาฬุทายี เถโร อิมา คาถาโย อภาสิตฺถาติ
กาฬุทายิตฺเถรสฺส อปทานํ สมตฺตํ



สตฺตมํ อภยตฺเถราปทานํ
ปทุมุตฺตโร นาม ชิโน สพฺพธมฺเมสุ ปารคู
อิโต สตสหสฺสมฺหิ กปฺเป อุปฺปชฺชิ นายโก
สรณาคมเน เกจิ นิเวเสสิ ตถาคโต
เกจิ สีเล นิเวเสสิ ทสกมฺมปถุตฺตเม
เทติ กสฺสจิ โส ธีโร สามญฺญผลมุตฺตมํ
สมาปตฺตี ตถา อฏฺฐ ติสฺโส วิชฺชา ปเวจฺฉติ
ฉฬภิญฺญาสุ โยเชติ กญฺจิ สตฺตํ นรุตฺตโม
เทติ กสฺสจิ โส นาโถ จตสฺโส ปฏิสมฺภิทา
โพธเนยฺยํ ปชํ ทิสฺวา อสงฺเขยฺเยปิ โยชเน
ขเณน อุปคนฺตฺวาน วิเนติ นรสารถิ
ตทาหํ หํสวติยํ อโหสึ พฺราหฺมณตฺรโช
ปารคู สพฺพเวทานํ เวยฺยากรณสมฺมโต
นิรุตฺติยา จ กุสโล นิฆณฺเฑ จ วิสารโท
ปทโก เกฏุภวิทู ฉนฺโทวิจิตฺตโกวิโท
ชงฺฆวิหารํ วิจรํ หํสารามํ อุเปจฺจหํ
อทฺทสํ ปวรํ เสฏฺฐํ มหาชนปุรกฺขตํ
เทเสนฺตํ วิรชํ ธมฺมํ ปจฺจนิกมตี อหํ
อุเปตฺวา ตสฺส วากฺยานิ สุตฺวาน วิมลานหํ




พฺยาหตํ ปุนรุตฺตํ วา อปตฺถํ วา นิรตฺถกํ
นาทฺทสํ ตสฺส มุนิโน ตโต ปพฺพชิโต อหํ
น จิเรเนว กาเลน สพฺพตฺถาปิ วิสารโท
นิปุเณ พุทฺธวจเน อโหสึ คณิสมฺมโต
ตทา จตสฺโส คาถาโย คนฺถยิตฺวา สุพฺยญฺชนา
สนฺถวิตฺวา ติโลกคฺคํ เทสยิสฺสํ ทิเน ทิเน
วิรตฺโตสิ มหาวีโร สํสาเร สภเย วสํ
กรุณาย น นิพฺพายิ ตโต การุณิโก มุนิ
ปุถุชฺชโนว โย สตฺโต น กิเลสวโส อหุ
สมฺปชาโน สติยุตฺโต ตสฺมา เอโส อจินฺติโย
ทุพฺพลานิ กิเลสานิ ยสฺสาสยคตานิ เม
ญาณคฺคิปริทฑฺฒานิ น ขียึสุ ตทพฺภุตํ
โย สพฺพโลกสฺส ครุ โลเก ยสฺส ตถา ครุ
ตถาปิ โลกาจริโย โลโก ตสฺสานุวตฺตโก
เอวมาทีหิ สมฺพุทฺธํ กิตฺตยึ ธมฺมเทสนํ
ยาวชีวํ กริตฺวาน คโต สคฺคํ ตโต จุโต
สตสหสฺเส อิโต กปฺเป ยํ พุทฺธมภิกิตฺตยึ
ทุคฺคตึ นาภิชานามิ กิตฺตนาย อิทํ ผลํ
เทวโลเก มหารชฺชํ ทิพฺพานุโภสหนฺตทา
จกฺกวตฺติมหารชฺชํ พหุโสนุภวึ อหํ





ทุเว ภเว ปชายามิ เทวตฺเต อถ มานุเส
อญฺญํ คตึ น ชานามิ กิตฺตนาย อิทํ ผลํ
ทุเว กุเล ปชายามิ ขตฺติเย อถ พฺราหฺมเณ
นีเจ กุเล น ชานามิ กิตฺตนาย อิทํ ผลํ
ปจฺฉิเม จ ภเว ทานิ คิริพฺพชปุรุตฺตเม
รญฺโญหํ พิมฺพิสารสฺส ปุตฺโต นาเมน จาภโย
ปาปมิตฺตวสํ คนฺตฺวา นิคณฺเฐน สโมหิโต
เปสิโต นาฏปุตฺเตน พุทฺธเสฏฺฐํ อุเปจฺจหํ
ปุจฺฉิตฺวา นิปุณํ ปญฺหํ สุตฺวา พฺยากรณุตฺตมํ
ปพฺพชิตฺวาน น จิรํ อรหตฺตํ อปาปุณึ
กิตฺตยิตฺวา ชินวรํ กิตฺติโต โหมิ สพฺพทา
สุคนฺธเทหวทโน อาสึ สุขสมปฺปิโต
ติกฺขหาสลหุปฺปญฺโญ มหาปญฺโญ ตเถวหํ
วิจิตฺตปฏิภาโณ จ ตสฺส กมฺมสฺส วาหสา
อภิตฺถวิตฺวา ปทุมุตฺตราหํ
ปสนฺนจิตฺโต อสมํ สยมฺภุํ
นาคจฺฉิ กปฺปานิ อปายภูมึ
สตํสหสฺสานิ ผเลน ตสฺส
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว



สฺวาคตํ วต เม อาสิ พุทฺธเสฏฺฐสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อภโย เถโร อิมา คาถาโย อภาสิตฺถาติ
อภยตฺเถรสฺส อปทานํ สมตฺตํ
อฏฺฐมํ โลมสติยตฺเถราปทานํ
อิมมฺหิ ภทฺทเก กปฺเป พฺรหฺมพนฺธุ มหายโส
กสฺสโป นาม นาเมน อุปฺปชฺชิ วทตํ วโร
ตทาหํ จนฺทโน เจว ปพฺพชิตฺวาน สาสเน
อาปาณโกฏิยํ กมฺมํ ปูรยิตฺวาน สาสเน
ตโต จุตา สนฺตุสิตํ อุปปนฺนา อุโภ มยํ
ตตฺถ ทิพฺเพหิ นจฺเจหิ คีเตหิ วาทิเตหิ จ
รูปาทิทสหงฺเคหิ อภิโภตฺวาน เสสเก
ยาวตายุํ วสิตฺวาน อนุโภตฺวา มหาสุขํ
ตโต จวิตฺวา ติทสํ จนฺทโน อุปปชฺชถ
อหํ กปิลวตฺถุสฺมึ อชายึ สากิยตฺรโช
ยทา อุทายิเถเรน อชฺฌิฏฺโฐ โลกนายโก
อนุกมฺปิย สกฺยานํ อุเปสิ กปิลวฺหยํ




ตทาติมานิโน สกฺยา น พุทฺธสฺส คุณญฺญุโน
ปณมนฺติ น สมฺพุทฺธํ ชาติถทฺธา อนาทรา
เตสํ สงฺกปฺปมญฺญาย อากาเส จงฺกมิ ชิโน
ปชฺชุนฺโน วิย วสฺสิตฺถ ปชฺชลิตฺถ ยถา สิขี
ทสฺเสตฺวา รูปมตุลํ ปุน อนฺตรธายถ
เอโกปิ หุตฺวา พหุธา อโหสิ ปุนเรกโก
อนฺธการํ ปกาสญฺจ ทสฺสยิตฺวา อเนกธา
ปาฏิเหรํ กริตฺวาน วินยิ ญาตเก มุนิ
จาตุทฺทีโป มหาเมโฆ ตาวเทว ปวสฺสถ
ตทา หิ ชาตกํ พุทฺโธ เวสฺสนฺตรมเทสยิ
ตทา เต ขตฺติยา สพฺเพ นิหนฺตฺวา ชาติชํ มทํ
อุเปสุํ สรณํ พุทฺธํ อาห สุทฺโธทโน ตทา
อิทํ ตติยํ ตว ภูริปญฺญ
ปาทานิ วนฺทามิ สมนฺตจกฺขุ
ยทา หิ ชาโต ปฐวี ปกมฺปยิ
ยทา จ ตํ นชฺชหิ ชมฺพุฉายา
ตทา พุทฺธานุภาวนฺตํ ทิสฺวา วิมฺหิตมานโส
ปพฺพชิตฺวาน ตตฺเถว นิวสึ มาตุปูชโก
จนฺทโน เทวปุตฺโต มํ อุปคนฺตฺวา อปุจฺฉถ
ภทฺเทกรตฺตสฺส ตทา สงฺเขปวิตฺถารํ นยํ



โจทิโตหํ ตทา เตน อุเปจฺจ นรนายกํ
ภทฺเทกรตฺตํ สุตฺวาน สํวิคฺโค วนมามโก
ตทา มาตรมาปุจฺฉิ วเน วจฺฉามิ เอกโก
สุขุมาโลติ เม มาตา วารยิ เต ตทา วจํ
สพฺพํ กุสํ โปฏกิลํ อุสีรํ มุญฺชปพฺพชํ
อุรสา ปนุทิสฺสามิ วิเวกมนุพฺรูหยํ
ตทา วนํ ปวิฏฺโฐหํ สริตฺวา ชินสาสนํ
ภทฺเทกรตฺตโมวาทํ อรหตฺตํ อปาปุณึ
อตีตํ นานฺวาคเมยฺย นปฺปฏิกงฺเข อนาคตํ
ยทตีตมฺปหีนนฺตํ อปฺปตฺตญฺจ อนาคตํ
ปจฺจุปฺปนฺนญฺจ โย ธมฺมํ ตตฺถ ตตฺถ วิปสฺสติ
อสํหิรํ อสงฺกุปฺปํ ตํ วิทฺธา อนุพฺรูหเย
อชฺเชว กิจฺจมาตปฺปํ โก ชญฺญา มรณํ สุเว
น หิ โน สงฺครนฺเตน มหาเสเนน มจฺจุนา
เอวํ วิหาริมาตาปึ อโหรตฺตมตนฺทิตํ
ตํ เว ภทฺเทกรตฺโตติ สนฺโต อาจิกฺขเต มุนิ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ



ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา โลมสติโย เถโร อิมา คาถาโย อภาสิตฺถาติ
โลมสติยตฺเถรสฺส อปทานํ สมตฺตํ
นวมํ วนวจฺฉตฺเถราปทานํ
อิมมฺหิ ภทฺทเก กปฺเป พฺรหฺมพนฺธุ มหายโส
กสฺสโป นาม นาเมน อุปฺปชฺชิ วทตํ วโร
ตทาหํ ปพฺพชิตฺวาน ตสฺส พุทฺธสฺส สาสเน
ยาวชีวํ จริตฺวาน พฺรหฺมจรํ ตโต จุโต
เตน กมฺเมน สุกเตน เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
ตโต จุโต อรญฺญมฺหิ กโปโต อาสหํ ตหึ
วสเต คุณสมฺปนฺโน ภิกฺขุ ฌานรโต สทา
เมตฺตจิตฺโต การุณิโก สทา ปมุทิตานโน
อุเปกฺขโก มหาวีโร อปฺปมญฺญาสุ โกวิโท
วินีวรณสงฺกปฺโป สพฺพสตฺตหิตาสโย
วิสฺสฏฺโฐ น จิเรนาสึ ตสฺมึ สุคตสาวเก
อุเปจฺจ ปาทมูลมฺหิ นิสินฺนสฺส ตทาสฺสเม
กทาจิ อามิสํ เทติ ธมฺมํ เทเสสิ เจกทา



ตทา วิปุลเปเมน อุปาสิตฺวา ชินตฺรชํ
ตโต จุโต คโต สคฺคํ ปวาโส สฆรํ ยถา
สคฺคา จุโต มนุสฺเสสุ นิพฺพตฺโต ปุญฺญกมฺมุนา
อคารํ ฉฑฺฑยิตฺวาน ปพฺพชึ พหุโส อหํ
สมโณ ตาปโส ทิโช ปริพฺพาโช ตเถวหํ
หุตฺวา วสึ อรญฺญมฺหิ อเนกสตโย อหํ
ปจฺฉิเม จ ภเว ทานิ รมฺเม กาปิลวตฺถเว
วจฺฉโคตฺโต ทิโช ตสฺส ชายาย อหโมกฺกมึ
มาตุ เม โทหโฬ อาสิ ติโรกุจฺฉิคตสฺส เม
ชายมานสมีปมฺหิ วนวาสาย นิจฺฉโย
ตโต เม อชนิ มาตา รมณีเย วนนฺตเร
คพฺภโต นิกฺขมนฺตํ มํ กาสาเยน ปฏิคฺคหุํ
ตโต กุมาโร สิทฺธตฺโถ ชาโต สกฺยกุลทฺธโช
ตสฺส มิตฺโต ปิโย อาสึ สํวิสฺสฏฺโฐ สุมานิโย
สตฺตสาเรหิ นิกฺขนฺเต โอหาย วิปุลํ ยสํ
อหํปิ ปพฺพชิตฺวาน หิมวนฺตํ อุปาคมึ
วนาลยํ ภาวนิยํ กสฺสปํ ธุตวาทกํ
ทิสฺวา สุตฺวา ชินุปฺปาทํ อุเปสึ นรสารถึ
โส เม ธมฺมํ อเทเสสิ สพฺพตฺถํ สมฺปกาสยํ
ตโตหํ ปพฺพชิตฺวาน วนเมว ปุโนกฺกมํ




ตตฺถปฺปมตฺโต วิหรํ ฉฬภิญฺญา อปสฺสยึ
อโห สุลทฺธลาโภมฺหิ สุมิตฺเตนานุกมฺปิโต
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ พุทฺธเสฏฺฐสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา วนวจฺโฉ เถโร อิมา คาถาโย อภาสิตฺถาติ
วนวจฺฉตฺเถรสฺส อปทานํ สมตฺตํ
ทสมํ จูฬสุคนฺธตฺเถราปทานํ
อิมมฺหิ ภทฺทเก กปฺเป พฺรหฺมพนฺธุ มหายโส
กสฺสโป นาม นาเมน อุปฺปชฺชิ วทตํ วโร
อนุพฺยญฺชนสมฺปนฺโน พตฺตึสวรลกฺขโณ
พฺยามปฺปภาปริวุโต รํสิชาลสโมคโต
อสฺสาเสตา ยถา จนฺโท สุริโยว ปภงฺกโร
นิพฺพาเปตา ยถา เมโฆ สาคโรว คุณากโร
ธรณีริว สีเลน หิมวาว สมาธินา
อากาโส วิย ปญฺญาย อสงฺโค อนิโล ยถา



ตทาหํ พาราณสิยํ อุปปนฺโน มหากุเล
ปหูตธนธญฺญสฺมึ นานารตนสญฺจเย
มหตา ปริวาเรน นิสินฺนํ โลกนายกํ
อุเปจฺจ ธมฺมมสฺโสสึ อมตํว มโนรหํ
ทฺวตฺตึสลกฺขณธโร สุนกฺขตฺโตว จนฺทิมา
อนุพฺยญฺชนสมฺปนฺโน สาลราชาว ผุลฺลิโต
รํสิชาลปริกฺขิตฺโต ทิตฺโตว กนกาจโล
พฺยามปฺปภาปริวุโต สตรํสีว ทิวากโร
โสณฺณานโน ชินวโร รมฺมณีว สิลุจฺจโย
กรุณาปุณฺณหทโย คุเณน วิย สาคโร
โลกวิสฺสุตกิตฺติ จ สิเนรุว นคุตฺตโม
ยสสา วิตโต ธีโร อากาสสทิโส มุนิ
อสงฺคจิตฺโต สพฺพตฺถ อนิโล วิย นายโก
ปติฏฺฐา สพฺพภูตานํ มหีว มุนิ สตฺตโม
อนูปลิตฺโต โลเกน โตเยน ปทุมํ ยถา
กุวาทคจฺฉทหโน อคฺคิกฺขนฺโธว โส วสิ
อคโท วิย สพฺพตฺถ กิเลสวิสนาสโก
คนฺธมาทนเสโลว คุณคนฺธวิภูสิโต
คุณานํ อากโร ธีโร รตนานํว สาคโร
สินฺธุว จ นราชญฺโญ กิเลสมลหารโก




วิชยีว มหาโยโธ มารเสนาปฺปมทฺทโน
จกฺกวตฺตีว โส ราชา โพชฺฌงฺครตนิสฺสโร
มหาภิสกฺกสงฺกาโส โทสพฺยาธิติกิจฺฉโก
สลฺลกตฺโต ยถา เสฏฺโฐ ทิฏฺฐิคณฺฑวิผาลโก
โส ตทา โลกปชฺโชโต สนรามรสกฺกโต
ปริสาสุ นราทิจฺโจ ธมฺมํ เทสยเต ชิโน
ทานํ ทตฺวา มหาโภโค สีเลน สุคตูปโค
ภาวนาย จ นิพฺพาติ อิจฺเจวมนุสาสถ
เทสนนฺตํ มหสฺสาทํ อาทิมชฺฌนฺตโสภนํ
สุณนฺติ ปริสา สพฺพา อมตํว มหารสํ
สุตฺวา สุมธุรํ ธมฺมํ ปสนฺโน ชินสาสเน
สุคตํ สรณํ คนฺตฺวา ยาวชีวํ นมสฺสหํ
มุนิโน คนฺธกุฏิยา อุพฺพฏฺเฏสึ ตทา มหึ
จตุชฺชาเตน คนฺเธน มาเส อฏฺฐ ทิเน สฺวหํ
ปณิธาย สุคนฺธนฺตํ สรีรสฺส วิคนฺธิโน
ตทา ชิโน วิยากาสิ สุคนฺธตนุลาภิตํ
โยยํ คนฺธกุฏิภูมึ คนฺเธน อุพฺพโฏ สกึ
เตน กมฺมวิปาเกน อุปปนฺโน ยหึ ตหึ
สุคนฺธเทโห สพฺพตฺถ ภวิสฺสติ อยํ นโร
คุณคนฺธายุโต หุตฺวา นิพฺพายิสฺสตินาสโว




เตน กมฺเมน สุกเตน เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
ปจฺฉิเม จ ภเว ทานิ ชาโต วิปฺปกุเล อหํ
คพฺภํ เม วสโต มาตา เทเหนาสิ สุคนฺธิกา
ยทา จ มาตุกุจฺฉิมฺหา นิกฺขมามิ ตทา ปุรํ
สาวตฺถิ สพฺพคนฺเธหิ วาสิตา วิย วายถ
ปุปฺผวสฺสญฺจ สุรภิ ทิพฺพคนฺธํ มโนรมํ
ธูปานิ จ มหคฺฆานิ อุปวายึสุ ตาวเท
เทวา จ สพฺพคนฺเธหิ ธูปปุปฺเผหิ ตํ ฆรํ
วาสยึสุ สุคนฺเธน ยสฺมึ ชาโต อหํ ฆเร
ยทา จ ตรุโณ ภทฺโท ปฐเม โยพฺพเน ฐิโต
ตทา เสสํ สปริสํ วิเนตฺวา นรสารถิ
เตหิ สพฺเพหิ สหิโต สาวตฺถิปุรมาคโต
ตทา พุทฺธานุภาวนฺตํ ทิสฺวา ปพฺพชิโต อหํ
สีลํ สมาธิปญฺญญฺจ วิมุตฺติญฺจ อนุตฺตรํ
ภาเวตฺวา จตุโร ธมฺเม ปาปุณึ อาสวกฺขยํ
ยทา ปพฺพชิโต จาหํ ยทา จ อรหํ อหํ
นิพฺพายิสฺสํ ยทา จาหํ คนฺธวสฺโส ตทา อหุ
สรีรคนฺโธ จ เสฏฺโฐติเสติ เม
มหารหํ จนฺทนํ จมฺปกุปฺปลํ




ตเถว คนฺเธ อิตเร จ สพฺพโส
ปสยฺห วายามิ คโต ยหึ ตหึ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ พุทฺธเสฏฺฐสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา จูฬสุคนฺโธ เถโร อิมา คาถาโย อภาสิตฺถาติ
จูฬสุคนฺธตฺเถรสฺส อปทานํ สมตฺตํ
อุทฺทานํ
ภทฺทิโย เรวโต เถโร มหาลาภี จ สีวลี
วงฺคีโส นนฺทโก เจว กาฬุทายี ตถาภโย
โลมโส วนวจฺโฉ จ สุคนฺโธ ทสโม กโต
ตีณิ คาถาสตา ตตฺถ โสฬสา จ ตทุตฺตริ
ภทฺทิยวคฺโค ปญฺจปญฺญาโส
อถ วคฺคุทฺทานํ
กณิการวฺหโย วคฺโค ผลโท ติณทายโก
กจฺจาโน ภทฺทิโย วคฺโค คาถาโย คณิตา วสา



นว คาถาสตานิ จ จตุราสีติเมว จ
ฉปญฺญาสํ ปญฺจสตา อปทานา ปกาสิตา
สห อุทฺทานคาถาหิ ฉ สหสฺสานิ โหนฺติมา
เทฺว สตานิ จ คาถานํ อฏฺฐารส ตทุตฺตริ
เอตฺตาวตา พุทฺธาปทานญฺจ ปจฺเจกพุทฺธาปทานญฺจ เถราปทานญฺจ
สมตฺตานิ



เถรีอปทานํ
ปฐโม สุเมธาวคฺโค
ปฐมํ สุเมธาเถริยาปทานํ
อถ เถริกาปทานานิ สุณาถ
ภควติ โกนาคมเน สงฺฆารามมฺหิ นิเวสมฺหิ
สขิโย ติสฺโส ชนิโย วิหารทานํ อทมฺหเส
ทสกฺขตฺตุํ สตกฺขตฺตุํ สตานํ จ สตกฺขตฺตุํ
เทเวสุ อุปปชฺชิมฺห โก วาโท มานุเส ภเว
เทเวสุ มหิทฺธิกา หุตฺวา มานุสกมฺหิ โก วาโท
สตฺตรตนสฺส มเหสี อิตฺถีรตนํ อหํ ภวึ
ตตฺถ สญฺจิตํ กุสลํ สุสมิทฺธกุลปฺปชา
ธนญฺชานี จ เขมา จ อหํปิจ ตโย ชนา
อารามํ สุกตํ กตฺวา สพฺพาวยวมณฺฑิตํ
พุทฺธปฺปมุขสงฺฆสฺส นิยฺยาเทตฺวา ปโมทิตา
ยตฺถ ยตฺถูปปชฺชามิ ตสฺส กมฺมสฺส วาหสา
เทเวสุ อคฺคตํ ปตฺตา มนุสฺเสสุ ตเถว จ
อิมสฺมึเยว กปฺปสฺมึ พฺรหฺมพนฺธุ มหายโส
กสฺสโป นาม นาเมน อุปฺปชฺชิ วทตํ วโร




อุปฏฺฐาโก มเหสิสฺส ตทา อาสิ นริสฺสโร
กาสิราชา กิกี นาม พาราณสีปุรุตฺตเม
ตสฺสาสุํ สตฺต ธีตโร ราชกญฺญา สุเข ฐิตา
พุทฺธุปฏฺฐานนิรตา พฺรหฺมจริยํ จรึสุ ตา
ตาสํ สหายิกา หุตฺวา สีเลสุ สุสมาหิตา
ทตฺวา ทานานิ สกฺกจฺจํ อคาเรว วตฺตํ จรึ
เตน กมฺเมน สุกเตน เจตนาปณิธีหิ จ
ชหิตฺวา มานุสํ เทหํ ตาวตึสูปคา อหํ
ตโต จุตา ยามาสคฺคํ ตโตหํ ตุสิตํ คตา
ตโต จ นิมฺมานรตึ วสวตฺติปุรํ คตา
ยตฺถ ยตฺถูปปชฺชามิ ปุญฺญกมฺมสมาหิตา
ตตฺถ ตตฺเถว ราชูนํ มเหสิตฺตมการยึ
ตโต จุตา มนุสฺสตฺเต ราชูนํ จกฺกวตฺตินํ
มณฺฑลีนญฺจ ราชูนํ มเหสิตฺตมการยึ
สมฺปตฺตึ อนุโภตฺวาน เทเวสุ มานุเสสุ จ
สพฺพตฺถ สุขิตา หุตฺวา เนกชาตีสุ สํสรึ
โส เหตุ จ โส ปภโว ตํ มูลํ สาสเน ขมํ
ตํ ปฐมํ สโมธานํ ตํ ธมฺมรตาย นิพฺพุตํ
กิเลสา ฌาปิตา มยฺหํ ภวา สพฺเพ สมูหตา
นาคีว พนฺธนํ เฉตฺวา วิหรามิ อนาสวา




สฺวาคตํ วต เม อาสิ พุทฺธเสฏฺฐสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ สุเมธา ภิกฺขุนี อิมา คาถาโย อภาสิตฺถาติ
สุเมธาเถริยา อปทานํ สมตฺตํ
ทุติยํ เมขลทายิกาเถริยาปทานํ
สิทฺธตฺถสฺส ภควโต ถูปการมกาสหํ
เมขลิกา มยา ทินฺนา นวกมฺมสฺส สตฺถุโน
นิฏฺฐิเต จ มหาถูเป เมขลํ ปุนทาสหํ
โลกนาถสฺส มุนิโน ปสนฺนา เสหิ ปาณิภิ
จตุนวุเต อิโต กปฺเป เมขลํ อททึ ตทา
ทุคฺคตึ นาภิชานามิ ถูปการสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาคีว พนฺธนํ เฉตฺวา วิหรามิ อนาสวา
สฺวาคตํ วต เม อาสิ พุทฺธเสฏฺฐสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ




อิตฺถํ สุทํ เมขลทายิกา ภิกฺขุนี อิมา คาถาโย อภาสิตฺถาติ
เมขลทายิกาเถริยา อปทานํ สมตฺตํ
ตติยํ มณฺฑปทายิกาเถริยาปทานํ
โกนาคมนพุทฺธสฺส มณฺฑโป การิโต มยา
ถูปญฺจ ปวรมทํ พุทฺธสฺส โลกพนฺธุโน
ยํ ยํ ชนปทํ ยามิ นิคเม ราชธานิโย
สพฺพตฺถ ปูชิตา โหมิ ปุญฺญกมฺมสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาคีว พนฺธนํ เฉตฺวา วิหรามิ อนาสวา
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ มณฺฑปทายิกา ภิกฺขุนี อิมา คาถาโย อภาสิตฺถาติ
มณฺฑปทายิกาเถริยา อปทานํ สมตฺตํ
จตุตฺถํ สงฺกมนทาเถริยาปทานํ
โกณฺฑญฺญสฺส ภควโต โลกเชฏฺฐสฺส ตาทิโน
รถิยํ ปฏิปนฺนสฺส ตารยนฺตสฺส ปาณิโน




ฆรโต นิกฺขมิตฺวาน อวกุชฺช นิปชฺชหํ
อนุกมฺปโก โลกเชฏฺโฐ สิรสิ อกฺกมิ ตทา
อกฺกมิตฺวาน สิรสิ อคมา โลกนายโก
เตน จิตฺตปฺปสาเทน ตุสิตํ อคมาสหํ
กิเลสา ฌาปิตา มยฺหํ ภวา สพฺเพ สมูหตา
นาคีว พนฺธนํ เฉตฺวา วิหรามิ อนาสวา
สฺวาคตํ วต เม อาสิ พุทฺธเสฏฺฐสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ สงฺกมนทา ภิกฺขุนี อิมา คาถาโย อภาสิตฺถาติ
สงฺกมนทาเถริยา อปทานํ สมตฺตํ
ปญฺจมํ นฬมาลิกาเถริยาปทานํ
จนฺทภาคานทีตีเร อโหสึ กินฺนรี ตทา
อทฺทสํ วิรชํ พุทฺธํ สยมฺภุํ อปราชิตํ
ปสนฺนจิตฺตา สุมนา เวทชาตา กตญฺชลี
นฬมาลํ คเหตฺวาน สยมฺภุํ อภิปูชยึ
เตน กมฺเมน สุกเตน เจตนาปณิธีหิ จ
ชหิตฺวา กินฺนรีเทหํ อคจฺฉึ ติทสํ คณํ



ฉตฺตึสเทวราชูนํ มเหสิตฺตมการยึ
ทสนฺนํ จกฺกวตฺตีนํ มเหสิตฺตมการยึ
เวทยิตฺวาน กุสลํ ปพฺพชึ อนคาริยํ
กิเลสา ฌาปิตา มยฺหํ ภวา สพฺเพ สมูหตา
สพฺพาสวา ปริกฺขีณา นตฺถิ ทานิ ปุนพฺภโว
จตุนวุเต อิโต กปฺเป ยํ ปุปฺผมภิปูชยึ
ทุคฺคตึ นาภิชานามิ พุทฺธปูชายิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาคีว พนฺธนํ เฉตฺวา วิหรามิ อนาสวา
สฺวาคตํ วต เม อาสิ พุทฺธเสฏฺฐสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ นฬมาลิกา ภิกฺขุนี อิมา คาถาโย อภาสิตฺถาติ
นฬมาลิกาเถริยา อปทานํ สมตฺตํ
ฉฏฺฐํ เอกปิณฺฑปาตทายิกาเถริยาปทานํ
นคเร พนฺธุมติยา พนฺธุมา นาม ขตฺติโย
ตสฺส รญฺโญ อหํ ภริยา เอกจฺจํ วาทยามหํ




รโหคตา นิสีทิตฺวา เอวํ จินฺเตสหํ ตทา
อาทาย คมนียํ หิ กุสลํ นตฺถิ เม กตํ
มหาภิตาปํ กฏุกํ โฆรรูปํ สุทารุณํ
นิรยํ นูน คจฺฉามิ เอตฺถ เม นตฺถิ สํสโย
ราชานํ อุปคนฺตฺวาน อิทํ วจนมพฺรวึ
เอกํ เม สมณํ เทหิ โภชยิสฺสามิ ขตฺติย
อทาสิ เม มหาราชา สมณํ ภาวิตินฺทฺริยํ
ตสฺส ปตฺตํ คเหตฺวาน ปรมนฺเนน ตปฺปยึ
ปูชยิตฺวา ปรมนฺนํ คนฺธาเลปํ อกาสหํ
ชาเลน ปิทหิตฺวาน ปีตโจเลน ฉาทยึ
อารมฺมณํ มม เอตํ สรามิ ยาวชีวิตํ
ตตฺถ จิตฺตํ ปสาเทตฺวา ตาวตึสํ อคญฺฉหํ
ตึสานํ เทวราชูนํ มเหสิตฺตมการยึ
มนสา ปตฺถิตํ มยฺหํ นิพฺพตฺตติ ยถิจฺฉกํ
วีสานํ จกฺกวตฺตีนํ มเหสิตฺตมการยึ
อุปจิตตฺตา หุตฺวาน สํสรามิ ภวาภเว
สพฺพพนฺธนมุตฺตาหํ อเปตา เม อุปาทิกา
สพฺพาสวปริกฺขีณา นตฺถิ ทานิ ปุนพฺภโว
เอกนวุเต อิโต กปฺเป ยํ ทานมททึ ตทา




ทุคฺคตึ นาภิชานามิ ปิณฺฑปาตสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาคีว พนฺธนํ เฉตฺวา วิหรามิ อนาสวา
สฺวาคตํ วต เม อาสิ พุทฺธเสฏฺฐสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ เอกปิณฺฑปาตทายิกา ภิกฺขุนี อิมา คาถาโย อภาสิตฺถาติ
เอกปิณฺฑปาตทายิกาเถริยา อปทานํ สมตฺตํ
สตฺตมํ กฏจฺฉุภิกฺขทายิกาเถริยาปทานํ
ปิณฺฑจารํ จรนฺตสฺส ติสฺสนามสฺส สตฺถุโน
กฏจฺฉุภิกฺขํ ปคฺคยฺห พุทฺธเสฏฺฐสฺสทาสหํ
ปฏิคฺคเหตฺวา สมฺพุทฺโธ ติสฺโส โลกคฺคนายโก
วีถิยา สณฺฐิโต สตฺถา อกา เม อนุโมทนํ
กฏจฺฉุภิกฺขํ ทตฺวาน ตาวตึสํ คมิสฺสสิ
ฉตฺตึสเทวราชูนํ มเหสิตฺตํ กริสฺสสิ
ปญฺญาสจกฺกวตฺตีนํ มเหสิตฺตํ กริสฺสสิ
มนสา ปตฺถิตํ สพฺพํ ปฏิลจฺฉสิ สพฺพทา


สมฺปตฺตึ อนุโภตฺวาน ปพฺพชิสฺสสิกิญฺจนา
สพฺพาสเว ปริญฺญาย นิพฺพายิสฺสสินาสวา
อิทํ วตฺวาน สมฺพุทฺโธ ติสฺโส โลกคฺคนายโก
นภํ อพฺภุคฺคมิ ธีโร หํสราชาว อมฺพเร
สุทินฺนเมว เม ทานํ สุยิฏฺฐา ยาคสมฺปทา
กฏจฺฉุภิกฺขํ ทตฺวาน ปตฺตาหํ อจลํ ปทํ
เทฺวนวุเต อิโต กปฺเป ยํ ทานมททินฺตทา
ทุคฺคตึ นาภิชานามิ ภิกฺขทานสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาคีว พนฺธนํ เฉตฺวา วิหรามิ อนาสวา
สฺวาคตํ วต เม อาสิ พุทฺธเสฏฺฐสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ กฏจฺฉุภิกฺขทายิกา ภิกฺขุนี อิมา คาถาโย อภาสิตฺถาติ
กฏจฺฉุภิกฺขทายิกาเถริยา อปทานํ สมตฺตํ
อฏฺฐมํ สตฺตอุปฺปลมาลิกาเถริยาปทานํ
นคเร อรุณวติยา อรุโณ นาม ขตฺติโย
ตสฺส รญฺโญ อหํ ภริยา นคุลํ ปาทยามหํ



สตฺต มาลา คเหตฺวาน อุปฺปลา เทวคนฺธิกา
นิสชฺช ปาสาทวเร เอวํ จินฺเตสิ ตาวเท
กึ เม อิมาหิ มาลาหิ สิรสา โรปิตาหิ เม
วรํ เม พุทฺธเสฏฺฐสฺส ญาณมฺหิ อภิโรปิตํ
สมฺพุทฺธํ ปฏิมาเนนฺตี ทฺวาราสนฺเน นิสีทหํ
ยทา เอหิติ สมฺพุทฺโธ ปูชยิสฺสํ มหามุนึ
กกุโธ วิลสนฺโตว มิคราชาว เกสรี
ภิกฺขุสงฺเฆน สหิโต อาคจฺฉิ วีถิยา ชิโน
พุทฺธสฺส รํสึ ทิสฺวาน หฏฺฐา สํวิคฺคมานสา
ทฺวารํ อปาปุณิตฺวาน พุทฺธเสฏฺฐํ อปูชยึ
สตฺต อุปฺปลปุปฺผานิ สุวิตฺถิณฺณานิ อมฺพเร
ฉาทึ กโรนฺตา พุทฺธสฺส มตฺถเก ธารยนฺติ เต
อุทคฺคจิตฺตา สุมนา เวทชาตา กตญฺชลี
ตตฺถ จิตฺตํ ปสาเทตฺวา ตาวตึสํ อคญฺฉหํ
มหาเนลสฺส ฉาทนํ ธาเรนฺติ มม มุทฺธนิ
ทิพฺพคนฺธํ ปวายติ สตฺตุปฺปลานิทํ ผลํ
กทาจิ นียมานาย ญาติสงฺเฆน เม ตทา
ยาวตา ปริสา มยฺหํ มหาเนลํ ธรียติ
สตฺตติเทวราชูนํ มเหสิตฺตํ อการยึ
สพฺพตฺถ อิสฺสรา หุตฺวา สํสรามิ ภวาภเว




เตสฏฺฐิจกฺกวตฺตีนํ มเหสิตฺตํ อการยึ
สพฺเพ มํ อนุวตฺตนฺติ อาเทยฺยวจนา อหํ
อุปฺปลสฺเสว เม วณฺโณ คนฺโธ เจว ปวายติ
ทุคฺคตึ นาภิชานามิ พุทฺธปูชายิทํ ผลํ
อิทฺธิปาเทสุ กุสลา โพชฺฌงฺคภาวนารตา
อภิญฺญาปารมิปฺปตฺตา พุทฺธปูชายิทํ ผลํ
สติปฏฺฐานกุสลา สมาธิฌานโคจรา
สมฺมปฺปธานมนุยุตฺตา พุทฺธปูชายิทํ ผลํ
วิริยํ เม ธุรโธรยฺหํ โยคกฺเขมาธิวาหนํ
สพฺพาสวปริกฺขีณา นตฺถิ ทานิ ปุนพฺภโว
เอกตฺตึเส อิโต กปฺเป ยํ ปุปฺผมภิปูชยึ
ทุคฺคตึ นาภิชานามิ พุทฺธปูชายิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาคีว พนฺธนํ เฉตฺวา วิหรามิ อนาสวา
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ สตฺตอุปฺปลมาลิกา ภิกฺขุนี อิมา คาถาโย อภาสิตฺถาติ
สตฺตอุปฺปลมาลิกาเถริยา อปทานํ สมตฺตํ


นวมํ ปญฺจทีปิกาเถริยาปทานํ
นคเร หํสวติยา จารินี อาสหํ ตทา
อาราเมเนว อารามํ จรามิ กุสลตฺถิกา
กาลปกฺขมฺหิ ทิวเส อทฺทสํ โพธิมุตฺตมํ
ตตฺถ จิตฺตํ ปสาเทตฺวา โพธิมูเล นิสีทหํ
ครุจิตฺตํ อุปฏฺเฐตฺวา สิเร กตฺวาน อญฺชลึ
โสมนสฺสํ ปเวเทตฺวา เอวํ จินฺเตสิ ตาวเท
ยทิ พุทฺโธ อมิตคุโณ อสมปฺปฏิปุคฺคโล
ทสฺเสตุ ปาฏิหีรํ เม โพธิ โอภาสตุ อยํ
สห อาวชฺชิเต มยฺหํ โพธิ ปชฺชลิ ตาวเท
สพฺพโสวณฺณมยา อาสิ ทิสา สพฺพา วิโรจติ
สตฺตรตฺตินฺทิวํ ตตฺถ โพธิมูเล นิสีทหํ
สตฺตเม ทิวเส ปตฺเต ทีปปูชํ อกาสหํ
อาสนํ ปริวาเรตฺวา ปญฺจทีปานิ ปชฺชลล
ยาว อุเทติ สุริโย ทีปา เม ปชฺชลล ตทา
เตน กมฺเมน สุกเตน เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
ตตฺถ เม สุกตํ พฺยมฺหํ ปญฺจทีปาติ วุจฺจติ
สตโยชนมุพฺเพธํ สฏฺฐิโยชนวิตฺถตํ




อสงฺเขยฺยานิ ทีปานิ ปริวาเร ชลนฺติ เม
ยาวตา เทวภวนํ ทีปาโลเกน โชตติ
ปุริตฺถาภิมุขา สนฺติ ยทิ อิจฺฉามิ ปสฺสิตุํ
อุทฺธํ อโธ จ ติริยํ สพฺพํ ปสฺสามิ จกฺขุนา
ยาวตา อภิกงฺขามิ ทฏฺฐฐ สุกตทุกฺกฏํ
ตตฺถ อาวรณํ นตฺถิ รุกฺเขสุ ปพฺพเตสุ วา
อสีติเทวราชูนํ มเหสิตฺตมการยึ
สตานํ จกฺกวตฺตีนํ มเหสิตฺตมการยึ
ยํ ยํ โยนูปปชฺชามิ เทวตฺตํ อถ มานุสํ
ทีปสตสหสฺสานิ ปริวาเร ชลนฺติ เม
เทวโลกา จวิตฺวาน อุปฺปชฺชึ มาตุกุจฺฉิยํ
มาตุ กุจฺฉคตํ สนฺตํ อกฺขิ เม น นิมีลติ
ทีปสตสหสฺสานิ ปุญฺญกมฺมสมงฺคิโน
สูติฆเรว ชลนฺติ ปญฺจทีปานิทํ ผลํ
ปจฺฉิเม ภวสมฺปตฺเต มานสํ วินิวตฺตยึ
อชรามรํ สีติภาวํ นิพฺพานํ ปสฺสยึ อหํ
ชาติยา สตฺตวสฺสาหํ อรหตฺตํ อปาปุณึ
อุปสมฺปาทยิ พุทฺโธ คุณมญฺญาย โคตโม
มณฺฑเป รุกฺขมูเล วา ปาสาเทสุ คุหาสุ วา





สุญฺญาคาเร ปชฺฌายนฺตา ปญฺจทีปา ชลนฺติ เม
ทิพฺพจกฺขุ วิสุทฺธํ เม สมาธิกุสลา อหํ
อภิญฺญาปารมิปฺปตฺตา ปญฺจทีปานิทํ ผลํ
สพฺพโวสิตโวสานา กตกิจฺจา อนาสวา
ปญฺจทีปา มหาวีร ปาเท วนฺทามิ จกฺขุมา
สตสหสฺเส อิโต กปฺเป ยํ ทีปมททึ ตทา
ทุคฺคตึ นาภิชานามิ ปญฺจทีปานิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาคีว พนฺธนํ เฉตฺวา วิหรามิ อนาสวา
สฺวาคตํ วต เม อาสิ พุทฺธเสฏฺฐสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ ปญฺจทีปิกา ภิกฺขุนี อิมา คาถาโย อภาสิตฺถาติ
ปญฺจทีปิกาเถริยา อปทานํ สมตฺตํ
ทสมํ อุทกทายิกาเถริยาปทานํ
นคเร พนฺธุมติยา อาสึ อุทกหาริกา
อุทหาเรน ชีวามิ เตน โปเสมิ ทารเก
เทยฺยธมฺโม จ เม นตฺถิ ปุญฺญกฺเขตฺเต อนุตฺตเร
โกฏฺฐกํ อุปสงฺกมฺม อุทกํ ปฏฺฐเปสหํ



เตน กมฺเมน สุกเตน ตาวตึสํ อคญฺฉหํ
ตตฺถ เม สุกตํ พฺยมฺหํ อุทหาเรน นิมฺมิตํ
อจฺฉรานํ สหสฺสสฺส อหํ หิ ปวรา ตทา
ทสฏฺฐาเนหิ ตา สพฺพา อภิโภมิ ตทา อหํ
ปญฺญาสํ เทวราชูนํ มเหสิตฺตมการยึ
วีสติจกฺกวตฺตีนํ มเหสิตฺตมการยึ
ทุเว ภเว สํสรามิ เทวตฺเต อถ มานุเส
ทุคฺคตึ นาภิชานามิ อุทกทานสฺสิทํ ผลํ
ปพฺพตคฺเค ทุมคฺเค วา อนฺตลิกฺเข จ ภูมิยํ
ยทา อุทกมิจฺฉามิ ขิปฺปํ ปฏิลภามหํ
อวุฏฺฐิกา ทิสา อตฺถิ สนฺตตฺตา ขุปฺปิตา หิ เม
มม สงฺกปฺปมญฺญาย มหาเมโฆ ปวสฺสติ
กทาจิ นียมานาย ญาติสงฺเฆน เม ตทา
ยทา อิจฺฉามหํ วสฺสํ มหาเมโฆ อชายถ
อุณฺหํ วา ปริฬาโห วา สรีเร เม น วิชฺชติ
กาเย จ เม รโช นตฺถิ อุทกทานสฺสิทํ ผลํ
วิสุทฺธมนสา อชฺช อเปตมนปาปิกา
สพฺพาสวปริกฺขีณา นตฺถิ ทานิ ปุนพฺภโว
เอกนวุเต อิโต กปฺเป ยํ กมฺมมกรึ ตทา




ทุคฺคตึ นาภิชานามิ อุทกทานสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาคีว พนฺธนํ เฉตฺวา วิหรามิ อนาสวา
สฺวาคตํ วต เม อาสิ พุทฺธเสฏฺฐสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อุทกทายิกา ภิกฺขุนี อิมา คาถาโย อภาสิตฺถาติ
อุทกทายิกาเถริยา อปทานํ สมตฺตํ
อุทฺทานํ
สุเมธา เมขลททา มณฺฑปสงฺกมนฺตถา
นฬมาลินี ปิณฺฑททา กฏจฺฉุอุปฺปลปฺปทา
ทีปอุทกทายี จ คาถาโย คณิตาวิห
เอกคาถา สตญฺเจว สตฺตรสํ ตทุตฺตริ
สุเมธาวคฺโค ปฐโม



ทุติโย เอกุโปสถวคฺโค
ปฐมํ เอกุโปสถิกาเถริยาปทานํ
นคเร พนฺธุมติยา พนฺธุมา นาม ขตฺติโย
ทิวเส ปุณฺณมาย โส อุปวสิ อุโปสถํ
อหํ เตน สมเยน กุมฺภทาสี อหุ ตหึ
ทิสฺวา สราชิกํ เสนํ เอวาหํ จินฺตยึ ตทา
ราชาปิ รชฺชํ ฉฑฺเฑตฺวา อุปวสิ อุโปสถํ
สผลํ นูน ตํ กมฺมํ ชนกาโย ปโมทิโต
โยนิโส ปจฺจเวกฺขิตฺวา ทุคฺคติญฺจ ทลิทฺทตํ
มานสํ สมฺปหํสิตฺวา อุปวสึ อุโปสถํ
อหํ อุโปสถํ กตฺวา สมฺมาสมฺพุทฺธสาสเน
เตน กมฺเมน สุกเตน ตาวตึสํ อคญฺฉหํ
ตตฺถ เม สุกตํ พฺยมฺหํ อุทฺธํ โยชนมุคฺคตํ
กูฏาคารวรูเปตํ มหาสนํ สุภูสิตํ
อจฺฉรา สตสหสฺสา อุปติฏฺฐนฺติ มํ สทา
อญฺญาเทว อติกฺกมฺม อติโรจามิ สพฺพทา
จตุสฏฺฐิเทวราชูนํ มเหสิตฺตมการยึ
เตสฏฺฐิจกฺกวตฺตีนํ มเหสิตฺตมการยึ




สุวณฺณวณฺณา หุตฺวาน ภเวสุ สํสรามหํ
สพฺพตฺถ ปวรา โหมิ อุโปสถสฺสิทํ ผลํ
หตฺถิยานํ อสฺสยานํ รถยานญฺจ เกวลํ
ลภามิ สพฺพเมตมฺปิ อุโปสถสฺสิทํ ผลํ
โสวณฺณมยํ รูปิมยํ อโถปิ ผลิกามยํ
โลหิตงฺกมยญฺเจว สพฺพํ ปฏิลภามหํ
โกเสยฺยกมฺพลกานิ โขมกปฺปาสิกานิ จ
มหคฺฆานิ จ วตฺถานิ สพฺพํ ปฏิลภามหํ
อนฺนปานํ ขาทนียํ วตฺถเสนาสนานิ จ
สพฺพเมตํ ปฏิลเภ อุโปสถสฺสิทํ ผลํ
วรคนฺธญฺจ มาลญฺจ จุณฺณกญฺจ วิเลปนํ
สพฺพเมตํ ปฏิลเภ อุโปสถสฺสิทํ ผลํ
กูฏาคารญฺจ ปาสาทํ มณฺฑปํ หมฺมิยํ คุหํ
สพฺพเมตํ ปฏิลเภ อุโปสถสฺสิทํ ผลํ
ชาติยา สตฺตวสฺสาหํ ปพฺพชึ อนคาริยํ
อฑฺฒมาเส อสมฺปตฺเต อรหตฺตํ อปาปุณึ

สพฺพาสวปริกฺขีณา นตฺถิ ทานิ ปุนพฺภโว
เอกนวุเต อิโต กปฺเป ยํ กมฺมมกรึ ตทา
ทุคฺคตึ นาภิชานามิ อุโปสถสฺสิทํ ผลํ




กิเลสา ฌาปิตา มยฺหํ ภวา สพฺเพ สมูหตา
นาคีว พนฺธนํ เฉตฺวา วิหรามิ อนาสวา
สฺวาคตํ วต เม อาสิ พุทฺธเสฏฺฐสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ เอกุโปสถิกา ภิกฺขุนี อิมา คาถาโย อภาสิตฺถาติ
เอกุโปสถิกาเถริยา อปทานํ สมตฺตํ
ทุติยํ สลฬปุปฺผิกาเถริยาปทานํ
จนฺทภาคานทีตีเร อโหสึ กินฺนรี ตทา
อถทฺทสํ เทวเทวํ จงฺกมนฺตํ นราสภํ
โอจินิตฺวา สลฬปุปฺผํ พุทฺธเสฏฺฐสฺสทาสหํ
อุปสิงฺฆิ มหาวีโร สลฬํ เทวคนฺธิกํ
ปฏิคฺคเหตฺวา สมฺพุทฺโธ วิปสฺสี โลกนายโก
อุปสิงฺฆิ มหาวีโร เปกฺขมานาย เม ตทา
อญฺชลึ ปคฺคเหตฺวาน วนฺทิตฺวา ทิปทุตฺตมํ
สกํ จิตฺตํ ปสาเทตฺวา ตโต ปพฺพตมารุหึ
เอกนวุเต อิโต กปฺเป ยํ ปุปฺผมททึ ตทา
ทุคฺคตึ นาภิชานามิ พุทฺธปูชายิทํ ผลํ



กิเลสา ฌาปิตา มยฺหํ ภวา สพฺเพ สมูหตา
นาคีว พนฺธนํ เฉตฺวา วิหรามิ อนาสวา
สฺวาคตํ วต เม อาสิ พุทฺธเสฏฺฐสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สลฬปุปฺผิกา ภิกฺขุนี อิมา คาถาโย อภาสิตฺถาติ
สลฬปุปฺผิกาเถริยา อปทานํ สมตฺตํ
ตติยํ โมทกทายิกาเถริยาปทานํ
นคเร พนฺธุมติยา กุมฺภทาสี อโหสหํ
มม ภาคํ คเหตฺวาน คจฺฉํ อุทกหาริเก
ปนฺถมฺหิ สมณํ ทิสฺวา สนฺตจิตฺตํ สมาหิตํ
ปสนฺนจิตฺตา สุมนา โมทเก ตีณิทาสหํ
เตน กมฺเมน สุกเตน เจตนาปณิธีหิ จ
เอกูนตึส กปฺปานิ วินิปาตํ น อคญฺฉหํ
สมฺปตฺติญฺจ กริตฺวาน สพฺพํ อนุภวึ อหํ
โมทเก ตีณิ ทตฺวาน ปตฺตาหํ อจลํ ปทํ
กิเลสา ฌาปิตา มยฺหํ ภวา สพฺเพ สมูหตา
นาคีว พนฺธนํ เฉตฺวา วิหรามิ อนาสวา



สฺวาคตํ วต เม อาสิ พุทฺธเสฏฺฐสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา โมทกทายิกา ภิกฺขุนี อิมา คาถาโย อภาสิตฺถาติ
โมทกทายิกาเถริยา อปทานํ สมตฺตํ
จตุตฺถํ เอกาสนทายิกาเถริยาปทานํ
นคเร หํสวติยา อโหสึ มาลิกา ตทา
มาตา จ เม ปิตา เจว กมฺมนฺตํ อคมํสุ เต
มชฺฌนฺติกมฺหิ สุริเย อทฺทสํ สมณํ อหํ
วีถิยา อนุคจฺฉนฺตํ อาสนํ ปญฺญเปสหํ
โคณกจิตฺตกาทีหิ ปญฺญาเปตฺวาหมาสนํ
ปสนฺนจิตฺตา สุมนา อิมํ วจนมพฺรวึ
สนฺตตฺตา กฐิตา ภูมิ สูโร มชฺฌนฺติโก ฐิโต
มาตุลา จ น วายนฺติ กาโล เจวตฺถเมหิติ
ปญฺญตฺตมาสนมิทํ ตวตฺถาย มหามุนิ
อนุกมฺปํ อุปาทาย นิสีท มม อาสเน
นิสีทิ ตตฺถ สมโณ สุทนฺโต สุทฺธมานโส
ตสฺส ปตฺตํ คเหตฺวาน ยถารนฺธํ อทาสหํ




เตน กมฺเมน สุกเตน เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
ตตฺถ เม สุกตํ พฺยมฺหํ อาสเนน สุนิมฺมิตํ
สฏฺฐิโยชนมุพฺเพธํ ตึสโยชนวิตฺถตํ
โสณฺณมยา มณิมยา อโถปิ ผลิกามยา
โลหิตงฺกมยา เจว ปลฺลงฺกา วิวิธา มม
ตูลิกาวิกตีหิ จ กฏิสฺสาจิตฺตกาหิ จ
อุทฺธํ เอกนฺตโลมิ จ ปลฺลงฺกา เม สุสณฺฐิตา
ยทา อิจฺฉามิ คมนํ หาสขิฑฺฑาสมปฺปิตา
สห ปลฺลงฺกเสฏฺเฐน คจฺฉามิ มม ปตฺถิตํ
อสีติเทวราชูนํ มเหสิตฺตมการยึ
สตฺตติจกฺกวตฺตีนํ มเหสิตฺตมการยึ
ภวาภเว สํสรนฺตี มหาโภคํ ลภามหํ
โภเค เม อูนตา นตฺถิ เอกาสนผลํ อิทํ
ทุเว ภเว สํสรามิ เทวตฺเต อถ มานุเส
อญฺเญ ภเว น ชานามิ เอกาสนผลํ อิทํ
ทุเว กุเล ปชายามิ ขตฺติเย จาปิ พฺราหฺมเณ
อุจฺจากุลิกา สพฺพตฺถ เอกาสนผลํ อิทํ
โทมนสฺสํ น ชานามิ จิตฺตสนฺตาปนํ มม
เววณฺณิยํ น ชานามิ เอกาสนผลํ อิทํ




ธาติโย มํ อุปฏฺฐนฺติ ขุชฺชา เจลาวกา พหู
องฺเคน องฺคํ คจฺฉามิ เอกาสนผลํ อิทํ
อญฺญา มเมว นฺหาเปนฺติ อญฺญา โภเชนฺติ โภชนํ
อญฺญา มํ อลงฺกโรนฺติ อญฺญา รเมนฺติ มํ สทา
อญฺญา คนฺธํ วิลิมฺปนฺติ เอกาสนผลํ อิทํ
มณฺฑเป รุกฺขมูเล วา สุญฺญาคาเร วสนฺติยา
มม สงฺกปฺปมญฺญาย ปลฺลงฺโก อุปติฏฺฐติ
อยํ ปจฺฉิมโก มยฺหํ จริโม วตฺตเต ภโว
อชฺชาปิ รชฺชํ ฉฑฺเฑตฺวา ปพฺพชึ อนคาริยํ
สตสหสฺเส อิโต กปฺเป ยํ ทานมททึ ตทา
ทุคฺคตึ นาภิชานามิ เอกาสนผลํ อิทํ
กิเลสา ฌาปิตา มยฺหํ ภวา สพฺเพ สมูหตา
นาคีว พนฺธนํ เฉตฺวา วิหรามิ อนาสวา
สฺวาคตํ วต เม อาสิ พุทฺธเสฏฺฐสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา เอกาสนทายิกา ภิกฺขุนี อิมา คาถาโย อภาสิตฺถาติ
เอกาสนทายิกาเถริยา อปทานํ สมตฺตํ




ปญฺจมํ ปญฺจทีปทายิกาเถริยาปทานํ
นคเร หํสวติยา จาริกา อาสหํ ตทา
อาราเมน วิหาเรน จรามิ กุสลตฺถิกา
กาฬปกฺขมฺหิ ทิวเส อทฺทสํ โพธิมุตฺตมํ
ตตฺถ จิตฺตํ ปสาเทตฺวา โพธิมูเล นิสีทหํ
ครุจิตฺตํ อุปฏฺเฐตฺวา สิเร กตฺวาน อญฺชลึ
โสมนสฺสํ ปเวเทตฺวา เอวํ จินฺเตสิ ตาวเท
ยทิ พุทฺโธ อมิตคุโณ อสมปฺปฏิปุคฺคโล
ทสฺเสตุ ปาฏิหีรํ เม โพธิ โอภาสตุ อยํ
สห อาวชฺชิเต มยฺหํ โพธิ ปชฺชลิ ตาวเท
สพฺพโสวณฺณมยา อาสิ ทิสา สพฺพา วิโรจติ
สตฺตรตฺตินฺทิวํ ตตฺถ โพธิมูเล นิสีทหํ
สตฺตเม ทิวเส ปตฺเต ทีปปูชํ อกาสหํ
อาสนํ ปริวาเรตฺวา ปญฺจ ทีปานิ ปชฺชลล
ยาว อุเทติ สุริโย ทีปา เม ปชฺชลล ตทา
เตน กมฺเมน สุกเตน เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
ตตฺถ เม สุกตํ พฺยมฺหํ ปญฺจทีปาติ วุจฺจติ
สฏฺฐิโยชนมุพฺเพธํ ตึสโยชนวิตฺถตํ



อสงฺเขยฺยานิ ทีปานิ ปริวาเร ชลึสุ เม
ยาวตา เทวภวนํ ทีปาโลเกน โชตติ
ปุพฺพมุขา นิสีทิตฺวา ยทิ อิจฺฉามิ ปสฺสิตุํ
อุทฺธํ อโธ จ ติริยํ สพฺพํ ปสฺสามิ จกฺขุนา
ยาวตา อภิกงฺขามิ ทฏฺฐฐ สุกตทุกฺกฏํ
ตตฺถ อาวรณํ นตฺถิ รุกฺเขสุ ปพฺพเตสุ วา
อสีติเทวราชูนํ มเหสิตฺตมการยึ
สตานํ จกฺกวตฺตีนํ มเหสิตฺตมการยึ
ยํ ยํ โยนูปปชฺชามิ เทวตฺตํ อถ มานุสํ
ทีปสตสหสฺสานิ ปริวาเร ชลนฺติ เม
เทวโลกา จวิตฺวาน อุปฺปชฺชึ มาตุกุจฺฉิยํ
มาตุ กุจฺฉิคตํ สนฺตํ อกฺขิ เม น นิมีลติ
ทีปสตสหสฺสานิ ปุญฺญกมฺมสมงฺคิโน
ชลนฺติ สูติกาเคเห ปญฺจทีปานิทํ ผลํ
ปจฺฉิเม ภวสมฺปตฺเต มานสํ วินิวตฺตยึ
อชรามรํ สีติภาวํ นิพฺพานํ ปสฺสยึ อหํ
ชาติยา สตฺตวสฺสาหํ อรหตฺตํ อปาปุณึ
อุปสมฺปาทยิ พุทฺโธ ปญฺจทีปานิทํ ผลํ
มณฺฑเป รุกฺขมูเล วา สุญฺญาคาเร วสนฺติยา
สทา ปชฺชลเต ทีปํ ปญฺจทีปานิทํ ผลํ





ทิพฺพจกฺขุ วิสุทฺธํ เม สมาธิกุสลา อหํ
อภิญฺญาปารมิปฺปตฺตา ปญฺจทีปานิทํ ผลํ
สพฺพโวสิตโวสานา กตกิจฺจา อนาสวา
ปญฺจทีปา มหาวีร ปาเท วนฺทามิ จกฺขุม
สตสหสฺเส อิโต กปฺเป ยํ ทานมททึ ตทา
ทุคฺคตึ นาภิชานามิ ปญฺจทีปานิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาคีว พนฺธนํ เฉตฺวา วิหรามิ อนาสวา
สฺวาคตํ วต เม อาสิ พุทฺธเสฏฺฐสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปญฺจทีปทายิกา ภิกฺขุนี อิมา คาถาโย อภาสิตฺถาติ
ปญฺจทีปทายิกาเถริยา อปทานํ สมตฺตํ
ฉฏฺฐํ นฬมาลิกาเถริยาปทานํ
จนฺทภาคานทีตีเร อโหสึ กินฺนรี ตทา
อทฺทสํ วิรชํ พุทฺธํ สยมฺภุํ อปราชิตํ
ปสนฺนจิตฺตา สุมนา เวทชาตา กตญฺชลี
นฬมาลํ คเหตฺวาน สยมฺภุํ อภิปูชยึ


เตน กมฺเมน สุกเตน เจตนาปณิธีหิ จ
ชหิตฺวา กินฺนรีเทหํ ตาวตึสํ อคญฺฉหํ
ฉตฺตึสเทวราชูนํ มเหสิตฺตมการยึ
มนสา ปตฺถิตํ มยฺหํ นิพฺพตฺตติ ยถิจฺฉิตํ
ทสนฺนํ จกฺกวตฺตีนํ มเหสิตฺตมการยึ
โอจิตตฺตาว หุตฺวาน สํสรามิ ภเวสุหํ
กุสลํ วิชฺชเต มยฺหํ ปพฺพชึ อนคาริยํ
ปูชารหา อหํ อชฺช สกฺยปุตฺตสฺส สาสเน
จตุนวุเต อิโต กปฺเป ยํ พุทฺธมภิปูชยึ
ทุคฺคตึ นาภิชานามิ นฬมาลายิทํ ผลํ
วิสุทฺธมนสา อชฺช อเปตมนปาปิกา
สพฺพาสวปริกฺขีณา นตฺถิ ทานิ ปุนพฺภโว
กิเลสา ฌาปิตา มยฺหํ ภวา สพฺเพ สมูหตา
นาคีว พนฺธนํ เฉตฺวา วิหรามิ อนาสวา
สฺวาคตํ วต เม อาสิ พุทฺธเสฏฺฐสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา นฬมาลิกา ภิกฺขุนี อิมา คาถาโย อภาสิตฺถาติ
นฬมาลิกาเถริยา อปทานํ สมตฺตํ



สตฺตมํ มหาปชาปติโคตมีเถริยาปทานํ
เอกทา โลกปชฺโชโต เวสาลิยํ มหาวเน
กูฏาคาเรสุ สาลาย วสเต นรสารถิ
ตทา ชินสฺส มาตุจฺฉา มหาโคตมิ ภิกฺขุนี
ตหึเยว ปุเร รมฺเม วสิ ภิกฺขุนุปสฺสเย
ภิกฺขุนีหิ วิมุตฺตาหิ สเตหิ สห ปญฺจหิ
รโหคตาย ตสฺเสวํ จิตฺตสฺสาปิ วิตกฺกิตํ
พุทฺธสฺส ปรินิพฺพานํ สาวกคฺคยุคสฺส วา
ราหุลานนฺทนนฺทานํ นาหํ ลจฺฉามิ ปสฺสิตุํ
ปฏิกจฺจายุสงฺขารํ โอสชฺชิตฺวาน นิพฺพุตึ
คจฺเฉยฺยํ โลกนาเถน อนุญฺญาตา มเหสินา
ตถา ปญฺจสตานํปิ ภิกฺขุนีนํ วิตกฺกิตํ
อาสิ เขมาทิกานมฺปิ เอตเทว วิตกฺกิตํ
ภูมิจาโล ตทา อาสิ นาทิตา เทวทุนฺทุภิ
อุปสฺสยาธิวตฺถาโย เทวตา โสกปีฬิตา
วิลปนฺตา สกรุณํ ตตฺถสฺสูนิ ปวตฺตยุํ
สพฺพา ภิกฺขุนิโย ตาหิ อุปคนฺตฺวาน โคตมึ
นิปจฺจ สิรสา ปาเท อิทํ วจนมพฺรวว
ตตฺถ โตลยวาสิตฺตา มยมยฺเย รโหคตา





สาจลา จลิตา ภูมิ นาทิตา เทวทุนฺทุภิ
ปริเทวา จ สุยฺยนฺเต กิมตฺถํ นูน โคตมิ
ตทา อโวจ สา สพฺพํ ยถาปริวิตกฺกิตํ
ตโตปิ สพฺพา อาหํสุ ยถาปริวิตกฺกิตํ
ยทิ เต รุจิตํ อยฺเย นิพฺพานํ ปรมํ สิวํ
นิพฺพายิสฺสาม สพฺพาปิ พุทฺธานุญฺญาตปุพฺพเก
มยํ สหาว นิกฺขนฺตา ฆราปิจ ภวาปิจ
สหาเยว คมิสฺสาม นิพฺพานํ ปุรมุตฺตมํ
นิพฺพานาย วชนฺตีนํ กึ วกฺขามีติ สา วทํ
สห สพฺพาหิ นิคฺคญฺฉิ ภิกฺขุนีลยนา ตทา
อุปสฺสเย ยาธิวตฺถา เทวตา ตา ขมนฺตุ เม
ภิกฺขุนีลยนสฺเสทํ ปจฺฉิมํ ทสฺสนํ มม
น ชรา มจฺจุ วา ยตฺถ อปฺปิเยหิ สมาคโม
ปิเยหิ น วิโยโคตฺถิ ตํ วชฺชิยํ อสงฺขตํ
อวีตราคา ตํ สุตฺวา วจนํ สุคโตรสา
โสกฏฺฏา ปริเทวึสุ อโห โน อปฺปปุญฺญตา
ภิกฺขุนีนิลโย สุญฺโญ ภูโต ตาหิ วินา อยํ
ปภาเต วิย ตาราโย น ทิสฺสนฺติ ชิโนรสา
นิพฺพานํ โคตมี ยาติ สเตหิ สห ปญฺจหิ
นทีสเตหิว สหา คงฺคา ปญฺจหิ สาครํ




รถิยาย วชนฺตี ตํ ทิสฺวา สทฺธา อุปาสิกา
ฆรา นิกฺขมฺม ปาเทสุ นิปจฺจ อิทมพฺรวว
ปสีทสฺสุ มหาโภเค อนาถาโย วิหาย โน
ตยา น ยุตฺตํ นิพฺพาตุํ อิจฺฉฏฺฏา วิลปึสุ ตา
ตาสํ โสกปหานตฺถํ อโวจ มธุรํ คิรํ
รุทิเตน อลํ ปุตฺตา หาสกาโลยมชฺช โว
ปริญฺญาตํ มยา ทุกฺขํ ทุกฺขเหตุ วิวชฺชิโต
นิโรโธ เม สจฺฉิกโต มคฺโค จาปิ สุภาวิโต
ปฐมํ ภาณวารํ
ปริจิณฺโณ มยา สตฺถา กตํ พุทฺธสฺส สาสนํ
โอหิโต ครุโก ภาโร ภวเนตฺติ สมูหตา
ยสฺสตฺถาย ปพฺพชิตา อคารสฺมา อนคาริยํ
โส เม อตฺโถ อนุปฺปตฺโต สพฺพสํโยชนกฺขโย
พุทฺโธ ตสฺส จ สทฺธมฺโม อนูโน ยาว ติฏฺฐติ
นิพฺพาตุํ ตาว กาโล เม มา มํ โสจถ ปุตฺติกา
โกณฺฑญฺญานนฺทนนฺทาทิ ติฏฺฐนฺติ ราหุโล ชิโน
สุขิโต สหิโต สงฺโฆ หตทปฺปาว ติตฺถิยา
โอกฺกากวํสสฺส ยโส อุสฺสิโต มารมทฺทโน
นนุ สมฺปตฺติกาโล เม นิพฺพานตฺถาย ปุตฺติกา



จิรปฺปภูติ ยํ มยฺหํ ปตฺถิตํ อชฺช สิชฺฌเต
อานนฺทเภริกาโลยํ กึ โว อสฺสูหิ ปุตฺติกา
สเจ มยิ ทยา อตฺถิ ยทิ จตฺถิ กตญฺญุตา
สทฺธมฺมฏฺฐิติยา สพฺพา กโรถ วิริยํ ทฬฺหํ
ถีนํ อทาสิ ปพฺพชฺชํ สมฺพุทฺโธ ยาจิโต มยา
ตสฺมา ยถาหํ นนฺทิสฺสํ ตถา ตํ อนุติฏฺฐถ
ตา เอวมนุสฺสาสิตฺวา ภิกฺขุนีหิ ปุรกฺขตา
อุเปจฺจ พุทฺธํ วนฺทิตฺวา อิทํ วจนมพฺรวึ
อหํ สุคต เต มาตา ตุวํ ธีร ปิตา มม
สทฺธมฺมสุขโท นาถ ตยา ชาตมฺหิ โคตม
สํวทฺธิโตยํ สุคต รูปกาโย มยา ตว
อานนฺทิโย ธมฺมกาโย มม สํวทฺธิโต ตยา
มุหุตฺตํ ตณฺหาสมนํ ขีรํตฺวํ ปายิโต มยา
ตยาหํ สนฺตมจฺจนฺตํ ธมฺมขีรมฺปิ ปายิตา
พนฺธนารกฺขเน มยฺหํ อนโณ ตฺวํ มหามุเน
ปุตฺตกามิตฺถิโย ยาจํ ลภนฺติ ตาทิสํ สุตํ
มนฺธาตาทินรินฺทานํ ยา มาตา สา ภวณฺณเว
นิมุคฺคาหํ ตยา ปุตฺต ตาริตา ภวสาครา
รญฺโญ มาตา มเหสีติ สุลภํ นามมิตฺถินํ
พุทฺธมาตาติ ยํ นามํ เอตํ ปรมทุลฺลภํ




ตญฺจ ลทฺธํ มหาวีร ปณิธานํ มมนฺตยา
อนุกํ วา มหนฺตํ วา ตํ สพฺพํ ปูริตํ ตยา
ปรินิพฺพาตุมิจฺฉามิ วิหาเยมํ กเลวรํ
อนุชานาหิ เม วีร ทุกฺขนฺตกร นายก
จกฺกงฺกุสธชากิณฺเณ ปาเท กมลโกมเล
ปสาเรหิ ปณามนฺเต กริสฺสํ ปุตฺตเปมหํ
สุวณฺณราสิสงฺกาสํ สรีรํ กุรุปากฏํ
กตฺวา เทหํ สุทิฏฺฐนฺเต สนฺตํ คจฺฉามิ นายก
ทฺวตฺตึสลกฺขณูเปตํ สุปฺปภาลงฺกตํ ตนน
สญฺฉคฺฆนาว พาลกฺขํ มาตุจฺฉํ ทสฺสยิ ชิโน
ผุลฺลารวินฺทสงฺกาเส ตรุณาทิจฺจสปฺปเภ
จกฺกงฺกิเต ปาทตเล ตโต สา สิรสา ปติ
ปณมามิ นราทิจฺจํ อาทิจฺจกุลเกตุนํ
ปจฺฉิเม สรณํ มยฺหํ น ตํ ทกฺขามหํ ปุน
อิตฺถิโย นาม โลกคฺค สพฺพโทสกรา มตา
ยทิ โกจตฺถิ โทโส เม ขมสฺสุ กรุณากร
อิตฺถิกานญฺจ ปพฺพชฺชํ ยมหํ ยาจึ ปุนปฺปุนํ
ตตฺถ เจ อตฺถิ โทโส เม ตํ ขมสฺสุ นราสภ
มยา ภิกฺขุนิโย วีร ตวานุญฺญาย สาสิตา
ตตฺถ เจ อตฺถิ ทุนฺนีตํ ตํ ขมสฺสุ ขมาธิติ





อกฺขนฺเต นาม ขนฺตพฺพํ กึ ภเว คุณภูสเน
กิมุตฺตรนฺเต วกฺขามิ นิพฺพานาย วทนฺติยา
สุทฺเธ อนูเน มม ภิกฺขุสงฺเฆ
โลกา อิโต นิสฺสริตุํ ขมนฺเต
ปภาตกาเล พฺยสนงฺคตานํ
ทิสฺวาน นิยฺยาติ หิ จนฺทเลขา
ตเทตรา ภิกฺขุนิโย ชินคฺคํ
ตาราว จนฺทานุคตา สุเมรุํ
ปทกฺขิณํ กตฺว นิปจฺจ ปาเท
ฐิตา มุขนฺตสฺสมุทิกฺขมานา
น ติตฺติปุพฺพํ ตว ทสฺสเนน
จกฺขุํ น โสตํ ตว ภาสิเตน
จิตฺตํ มมํ เกวลเมกเมว
ปปฺปุยฺย ตํ ธมฺมรเสน ติตฺตึ
นทโต ปริสายนฺเต วาทิทปฺปปหาริโน
เย เต ทกฺขนฺติ วทนํ ธญฺญา เต นรปุงฺคว
ทีฆงฺคุลิตมฺพนเข สุเภ อายตปณฺหิเก
เย ปาเท ปณมายนฺติ เตปิ ธญฺญา รณนฺตค
มธุรานิ ปหฏฺฐานิ โทสฌานิ หิตานิ จ
เย เต วากฺยานิ สุณนฺติ เตปิ ธญฺญา นรุตฺตม





ธญฺญาหนฺเต มหาวีร ปาทปูชนตปฺปวา
ติณฺณสํสารกนฺตารา สุวาเกฺยน สิรีมโต
ตโต สา อนุสาเวตฺวา ภิกฺขุสงฺฆมฺหิ สุพฺพตา
ราหุลานนฺทนนฺเท จ วนฺทิตฺวา อิทมพฺรวิ
อาสิวิสาลยสเม โรคาวาเส กเลวเร
นิพฺพิณฺณา ทุกฺขสงฺเกเต ชรามรณโคจเร
นานากุณปมลากิณฺเณ ปรายตฺเต นิรีหเก
เตน นิพฺพาตุมิจฺฉามิ อนุมญฺญถ ปุตฺตกา
นนฺโท ราหุลภทฺโท จ วีตโสกา นิราสวา
ฐิตาจลา ธิตี วีรา ธมฺมตมนุจินฺตยุํ
ธิรตฺถุ สงฺขตํ โลกํ อสารํ กทลูปมํ
มายามรีจิสทิสํ อิตฺตรํ อนวฏฺฐิตํ
ยตฺถ นาม ชินสฺสายํ มาตุจฺฉา พุทฺธโปสิกา
โคตมี นิธนํ ยาติ อนิจฺจํ สพฺพสงฺขตํ
อานนฺโท จ ตทา เสโข กนิฏฺโฐ ชินวจฺฉโล
ตตฺถสฺสูนิ กโรนฺโต โส กรุณํ ปริเทวติ
ภาสนฺตี โคตมี ยาติ นูน พุทฺโธปิ นิพฺพุตึ
คจฺฉติ น จิเรเนว อคฺคิ วิย นิรินฺธโน
เอวํ วิลปมานนฺตํ อานนฺทํ อาห โคตมี





สุติสาครคมฺภีรํ พุทฺโธปฏฺฐานตปฺปรํ
น ยุตฺตํ โสจิตุํ ปุตฺต หาสกาเล อุปฏฺฐิเต
ตสฺสา เม มรณํ ปุตฺตํ นิพฺพานนฺตมุปาคตํ
ตยา ตาต สมชฺฌิฏฺโฐ ปพฺพชฺชํ อนุชานิ โน
มา ปุตฺต วิมโน โหหิ สผโล เต ปริสฺสโม
ยํ น ทิฏฺฐํ ปุราเณหิ ติตฺถิกาจริเยหิ จ
ตํ ปทํ สุกุมารีหิ สตฺตวสฺสาหิ เวทิตํ
พุทฺธสาสนปาเลตา ปจฺฉิมํ ทสฺสนํ ตว
ตตฺถ คจฺฉามหํ ปุตฺต คโต ยตฺถ น ทิสฺสติ
กทาจิ ธมฺมํ เทเสนฺโต ขิปิ โลกคฺคนายโก
ตทาหํ อาสีสวาจํ อโวจํ อนุกมฺปิกา
จิรํ ชีว มหาวีร กปฺปํ ติฏฺฐ มหามุเน
สพฺพโลกหิตตฺถาย ภวสฺสุ อชรามโร
ตํ ตถาวาทินึ พุทฺโธ มมํ โส เอตทพฺรวิ
นเหวํ วนฺทิยา พุทฺธา ยถา วนฺทสิ โคตมิ
กถญฺจรหิ สพฺพญฺญู วนฺทิตพฺพา ตถาคตา
กถํ อวนฺทิยา พุทฺธา ตํ เม อกฺขาหิ ปุจฺฉิโต
อารทฺธวิริเย ปหิตตฺเต นิจฺจํ ทฬฺหปรกฺกเม
สมคฺเค สาวเก ปสฺส เอตํ พุทฺธาน วนฺทนํ
ตโต อุปสฺสยํ คนฺตฺวา เอกิกาหํ วิจินฺตยึ
สมคฺคํ ปริสํ นาโถ โรเจติ ติภวนฺตโค




หนฺทาหํ ปรินิพฺพายํ มา วิปตฺตึ ตมทฺทสํ
เอวาหํ จินฺตยิตฺวาน ทิสฺวาน อิสิสตฺตมํ
ปรินิพฺพานกาลํ มํ อาโรเจมิ วินายกํ
ตโต โส สมนุญฺญาสิ กาลํ ชานาหิ โคตมิ
กิเลสา ฌาปิตา มยฺหํ ภวา สพฺเพ สมูหตา
นาคีว พนฺธนํ เฉตฺวา วิหรามิ อนาสวา
สฺวาคตํ วต เม อาสิ พุทฺธเสฏฺฐสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนํ
ถีนํ ธมฺมาภิสมเย เย พาลา วิมตึ คตา
เตสํ ทิฏฺฐิปหานตฺถํ อิทฺธึ ทสฺเสหิ โคตมิ
ตทา นิปจฺจ สมฺพุทฺธํ อุปติตฺวาน อมฺพรํ
อิทฺธี อเนกา ทสฺเสสิ พุทฺธานุญฺญาย โคตมี
เอกิกา พหุธา อาสิ พหุกา เจกิกา ตถา
อาวิภาวํ ติโรภาวํ ติโรกุฑฺฑํ ติโรนคํ
อสชฺชมานา อคมา ภูมิยมฺปิ นิมุชฺชถ
อภิชฺชมาเน อุทเก อคญฺฉิ มหิยํ ยถา
สกุณีว ยถากาเส ปลฺลงฺเกน กมี ตทา
วสํ วตฺเตสิ กาเยน ยาว พฺรหฺมนิเวสนํ



สิเนรุํ ทณฺฑํ กตฺวาน ฉตฺตํ กตฺวา มหามหึ
สมูลํ ปริวตฺเตตฺวา ธารยํ จงฺกมี นเภ
ฉสฺสูโรทยกาโลว โลกญฺจากาสิ รุจิตํ
ยุคนฺเธ วิย ตํ โลกํ ชาลมาลาคุลํ อกา
มุจฺจลินฺทํ มหาเสลํ เมรุํ มนฺทารททฺทเร
สาสปานิว สพฺพานิ เอเกนคฺคณฺหิ มุฏฺฐินา
องฺคุลคฺเคน ฉาเทสิ ภากรํ สนิสากรํ
จนฺทสุริยสหสฺสานิ อาเวฬมิว ธารยิ
จตุสาครโตยานิ ธารยิ เอกปาณินา
ยุคนฺธชลทาการํ มหาวสฺสํ อวสฺสถ
จกฺกวตฺตึ สปริสํ มาปยิ สา นภตฺตเล
ครุฬํ ทฺวิรทํ สีหํ วินทนฺตญฺจ ทสฺสยิ
เอกิกา อภินิมฺมิตฺวา อปฺปเมยฺยํ ภิกฺขุนีคณํ
ปุน อนฺตรธาเปตฺวา เอกิกา มุนิมพฺรวิ
มาตุจฺฉา เต มหาวีร ตว สาสนการิกา
อนุปฺปตฺตา สกํ อตฺถํ ปาเท วนฺทามิ จกฺขุมา
ทสฺเสตฺวา วิวิธํ อิทฺธึ โอโรหิตฺวา นภตฺตลา
วนฺทิตฺวา โลกปชฺโชตํ เอกมนฺตํ นิสีทิ สา
สา วีสวสฺสสติกา ชาติยาหํ มหามุนิ
อลํ เอตฺตาวตา วีร นิพฺพายิสฺสามิ นายก




ตทาติวิมฺหิตา สพฺพา ปริสา สา กตญฺชลี
อโวจยฺเย กตํ อาสิ อตุลิทฺธิ ปรกฺกเม
ปทุมุตฺตโร นาม ชิโน สพฺพธมฺเมสุ จกฺขุมา
อิโต สตสหสฺสมฺหิ กปฺเป อุปฺปชฺชิ นายโก
ตทาหํ หํสวติยา ชาตามจฺจกุเล อหุ
สพฺโพปการสมฺปนฺเน อิทฺเธ ผีเต มหทฺธเน
กทาจิ ปิตุนา สทฺธึ ทาสีคณปุรกฺขตา
มหตา ปริวาเรน ตํ อุเปจฺจ นราสภํ
วาสวํ วิย วสฺสนฺตํ ธมฺมเมฆมนาสวํ
สรทาทิจฺจสทิสํ รํสิมาลากุลํ ชินํ
ทิสฺวา จิตฺตํ ปสาเทตฺวา สุตฺวา จสฺส สุภาสิตํ
มาตุจฺฉํ ภิกฺขุนึ อคฺเค ฐเปนฺตํ นรนายกํ
สุตฺวา ทตฺวา มหาทานํ สตฺตาหํ ตสฺส ตาทิโน
สสงฺฆสฺส นรคฺคสฺส ปจฺจยานิ พหูนิ จ
นิปจฺจ ปาทมูลมฺหิ ตํ ฐานํ อภิปตฺถยึ
ตโต มหาปริสติ อโวจ อิสิสตฺตโม
ยา สสงฺฆํ อโภเชสิ สตฺตาหํ โลกนายกํ
ตมหํ กิตฺตยิสฺสามิ สุณาถ มม ภาสโต
สตสหสฺเส อิโต กปฺเป โอกฺกากกุลสมฺภโว
โคตโม นาม นาเมน สตฺถา โลเก ภวิสฺสติ



ตสฺส ธมฺเมสุ ทายาทา โอรสา ธมฺมนิมฺมิตา
โคตมี นาม นาเมน เหสฺสติ สตฺถุสาวิกา
ตสฺส พุทฺธสฺส มาตุจฺฉา ชีวิตาปาลิกา อยํ
รตฺตญฺญูนญฺจ อคฺคตฺตํ ภิกฺขุนีนํ ลภิสฺสติ
ตํ สุตฺวาหํ ปมุทิตา ยาวชีวํ ตทา ชินํ
ปจฺจเยหิ อุปฏฺฐิตฺวา ตโต กาลํ กตา อหํ
ตาวตึเสสุ เทเวสุ สพฺพกามสมิทฺธิสุ
นิพฺพตฺตา ทสหงฺเคหิ อญฺเญ อภิภวึ อหํ
รูปสทฺเทหิ คนฺเธหิ รเสหิ ผุสฺสเนหิ จ
อายุนาปิจ วณฺเณน สุเขน ยสสาปิจ
ตเถวาธิปเตยฺเยน อธิคยฺห วิโรจหํ
อโหสึ อมรินฺทสฺส มเหสี ทยิตา ตหึ
สํสาเร สํสรนฺตีหํ กมฺมวายุสเมริตา
กาสิกรญฺโญ วิสเย อชายึ ทาสคามเก
ปญฺจทาสสตานูนา นิวสนฺติ ตหึ ตทา
สพฺเพสํ ตตฺถ โย เชฏฺโฐ ตสฺส ชายา อโหสหํ
สยมฺภุโน ปญฺจสตา คามํ ปิณฺฑาย ปาวิสุํ
เต ทิสฺวาน อหํ ตุฏฺฐา สห สพฺเพหิ ญาติภิ
กตฺวา ปญฺจสตํ กุฏึ จาตุมาเส อุปฏฺฐิย
ติจีวรานิ ทตฺวาน ปสนฺนมฺห สสามิกา




ตโต จุตา สปติกา ตาวตึสํ คตา มยํ
ปจฺฉิเม จ ภเว ทานิ ชาตา เทวทเห ปุเร
ปิตา อญฺชนสกฺโก เม มาตา มม สุลกฺขณา
ตโต กปิลวตฺถุสฺมึ สุทฺโธทนฆรํ คตา
สพฺพา สกฺยกุเล ชาตา สกฺยานํ ฆรมาคมม
อหํ เสฏฺฐา จ สพฺพาสํ ชินสฺสาปาทิกา อหุํ
ส เม ปุตฺโตภินิกฺขมฺม พุทฺโธ อาสิ วินายโก
ปจฺฉาหํ ปพฺพชิตฺวาน สเตหิ สห ปญฺจหิ
สากิยานีหิ วีราหิ สห สนฺติสุขํ ผุสึ
เย ตทา ปุพฺพชาติยา อสฺมากํ อาสุ สามิโน
สห ปุญฺญสฺส กตฺตาโร มหาสมยการกา
ผุสึสุ อรหตฺตนฺเต สุคเตนานุกมฺปิตา
ตเทตรา ภิกฺขุนีโย อารูหึสุ นภตฺตลํ
สงฺคตา วิย ตาราโย วิโรจึสุ มหิทฺธิกา
อิทฺธี อเนกา ทสฺเสสุํ ปิลนฺธวิกตึ ยถา
กมฺมาโร กนกสฺเสว ปุญฺญกมฺเมสุ สิกฺขิตา
ทสฺเสตฺวา ปาฏิเหรานิ วิวิธานิ พหูนิ จ
โตเสตฺวา วาทิจฺจวรํ มุนึ สปริสํ ตทา
โอโรหิตฺวา นภตลา วนฺทิตฺวา อิสิสตฺตมํ
อนุญฺญาตา นรคฺเคน ยถาฏฺฐาเน นิสีทิสุํ





อโหนุกมฺปิกามฺหากํ สพฺพาสํ วีร โคตมี
วาสิตา ตาย ปุญฺเญหิ ปตฺตา โน อาสวกฺขยํ
กิเลสา ฌาปิตามฺหากํ ภวา สพฺเพ สมูหตา
นาคีว พนฺธนํ เฉตฺวา วิหราม อนาสวา
สฺวาคตํ วต โน อาสิ พุทฺธเสฏฺฐสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนํ
อิทฺธิยญฺจ วสี โหม ทิพฺพาย โสตธาตุยา
เจโตปริยญาณสฺส วสี โหม มหามุนิ
ปุพฺเพนิวาสํ ชานาม ทิพฺพจกฺขุ วิโสธิตํ
สพฺพาสวปริกฺขีณา นตฺถิ ทานิ ปุนพฺภโว
อตฺเถ ธมฺเม จ เนรุตฺเต ปฏิภาเณ จ วิชฺชติ
ญาณํ อมฺหํ มหาวีร อุปฺปนฺนํ ตว สนฺติเก
อสฺมาหิ ปริจิณฺโณสิ เมตฺตจิตฺตาหิ นายก
อนุชานาหิ สพฺพาโย นิพฺพานาย มหามุเน
นิพฺพายิสฺสาม อิจฺเจวํ กึ วกฺขามิ วทนฺติโย
ยสฺส ทานิ จ โว กาลํ มญฺญถาติ ชิโนพฺรวิ
โคตมิอาทิกา ตาโย ตทา ภิกฺขุนิโย ชินํ
วนฺทิตฺวา อาสนา ตมฺหา วุฏฺฐาย อคมึสุ ตา



มหตา ชนกาเยน สห โลกคฺคนายโก
อนุสํสาวยิ ธีโร มาตุจฺฉํ ยาว โกฏฺฐกํ
ตทา นิปติ ปาเทสุ โคตมี โลกพนฺธุโน
สเหตราหิ สพฺพาหิ ปจฺฉิมํ ปาทวนฺทนํ
อิทํ ปจฺฉิมกํ มยฺหํ โลกนาถสฺส ทสฺสนํ
น ปุโน อมตาการํ ปสฺสิสฺสามิ มุขํ ตว
น จ เม วนฺทนํ วีร ตว ปาเท สุโกมเล
สมฺผุสิสฺสติ โลกคฺค อชฺช คจฺฉามิ นิพฺพุตึ
รูเปน กินฺตวาเนน ทิฏฺเฐ ธมฺเม ยถาตเถ
สพฺพํ สงฺขตเมเวตํ อนสฺสาสิกมิตฺตรํ
สา สห ตาหิ คนฺตฺวาน ภิกฺขุนูปสฺสยํ สกํ
อฑฺฒปลฺลงฺกมาภุชฺช นิสีทิ ปรมาสเน
ตทา อุปาสิกา ตตฺถ พุทฺธสาสนวจฺฉลา
ตสฺสา ปวตฺตึ สุตฺวาน อุเปสุํ ปาทวนฺทิกา
กเรหิ อุรํ ปหนฺตา ฉินฺนมูลา ยถา ลตา
รุทนฺตา กรุณํ ราวํ โสกฏฺฏา ภูมิปาติกา
มา โน สรณเท นาเถ วิหายาคมิ นิพฺพุตึ
นิปติตฺวาน ยาจาม สพฺพาโย สิรสา มยํ
ยา ปธานํ คมา ตาสํ สทฺธา ปญฺญา อุปาสิกา
ตสฺสา สีสํ ปมชฺชนฺตี อิทํ วจนมพฺรวิ




อลํ ปุตฺตา วิลาเปน มารปาสานุวตฺตินา
อนิจฺจํ สงฺขตํ สพฺพํ วิโยคนฺตํ จลาจลํ
ตโต สา ตา วิสชฺชิตฺวา ปฐมชฺฌานมุตฺตมํ
ทุติยญฺจ ตติยญฺจ สมาปชฺชิ จตุตฺถกํ
อากาสายตนญฺเจว วิญฺญาณญฺจายตนํ ตถา
อากิญฺจํ เนวสญฺญญฺจ สมาปชฺชิ ยถากฺกมํ
ปฏิโลเมน ฌานานิ สมาปชฺชถ โคตมี
ยาวตา ปฐมํ ฌานํ ตโย ยาว จตุตฺถกํ
ตโต วุฏฺฐาย นิพฺพายิ ทีปจฺจีว นิราสวา
ภูมิจาโล มหา อาสิ นภสา วิชฺชุตา ปติ
ปนาทิตา ทุนฺทุภิโย ปริเทวึสุ เทวตา
ปุปฺผวุฏฺฐิ จ คคนา อภิวสฺสถ เมทนึ
กมฺปิโต เมรุราชาปิ รงฺคมชฺเฌ ยถา นโฏ
โสเกน วาติทีโน จ วิรโว อาสิ สาคโร
เทวา นาคาสุรา พฺรหฺมา สํวิคฺคาหํสุ ตํขเณ
อนิจฺจา วต สงฺขารา ยถายํ วิลยํ คตา
ยา เจมํ ปริวารึสุ สตฺถุสาสนการิกา
ตาโยปิ อนุปาทานา ทีปสิขา วิย นิพฺพุตา
หา โยคา วิปฺปโยคนฺตา หานิจฺจํ สพฺพสงฺขตํ
หา ชีวิตํ วินาสนฺตํ อิจฺจาสิ ปริเทวนา




ตโต เทวา จ พฺรหฺมา จ โลกธมฺมานุวตฺตนํ
กาลานุรูปํ กุพฺพนฺติ อุเปตฺวา อิสิสตฺตมํ
ตทา อามนฺตยิ สตฺถา อานนฺทํ สุติสาครํ
คจฺฉานนฺท นิเวเทหิ ภิกฺขูนํ มาตุ นิพฺพุตึ
ตทานนฺโท นิรานนฺโท อสฺสุนา ปุณฺณโลจโน
คคฺคเรน สเรนาห สมาคจฺฉนฺตุ ภิกฺขโว
ปุพฺพทิกฺขิณปจฺฉาสุ อุตฺตราย วสนฺติ เย
มยฺหํ สา ภิกฺขุนี มาตา ภิกฺขโว สุคโตรสา
ยา วทฺธยิ ปยตฺเตน สรีรํ ปจฺฉิมํ มุเน
สา โคตมี คตา สนฺตึ ตาราว สุริโยทเย
พุทฺธมาตาติ สญฺญตฺตึ ฐปยิตฺวา คตา สมํ
น ยตฺถ ปญฺจเนตฺโตปิ ตตฺถ ทกฺขติ นายโก
ยสฺสตฺถิ สุคเต สทฺธา โย วา สิสฺโส มหามุเน
พุทฺธสฺส มาตุ สกฺการํ กโรตุ สุคโตรโส
สุทูรฏฺฐาปิ ตํ สุตฺวา สีฆมาคจฺฉ ภิกฺขโว
เกจิ พุทฺธานุภาเวน เกจิ อิทฺธีสุ โกวิทา
กูฏาคารวเร รมฺเม สพฺพโสณฺณมเย สุเภ
มญฺจกํ สมโรเปสุํ ยตฺถ สุตฺตาสิ โคตมี
จตฺตาโร โลกปาลา เย อํเสหิ สมธารยุํ
เสสา สกฺกาทิกา เทวา กูฏาคาเร สมคฺคหุํ





กูฏาคารานิ สพฺพานิ อาสุํ ปญฺจสตานิ หิ
สรทาทิจฺจวณฺณานิ วิสุกมฺมกตานิ หิ
สพฺพา ตหึ ภิกฺขุนิโย อาสุํ มญฺเจสุ สายิตา
เทวานํ ขนฺธมารุยฺห นิยฺยนฺติ อนุปุพฺพโส
สพฺพโส ฉาทิตํ อาสิ วิตาเนน นภตฺตลํ
สตารา จนฺทสุรา จ ลญฺฉิตา กนกามยา
ปฏากา อุสฺสิตาเนกา จิตฺตกา ปุปฺผกญฺจุกา
โอภคฺคากาสปทุมา มหิยา ปุปฺผมุคฺคตํ
ทิสฺสนฺติ จนฺทสุริยา วิชฺชลนฺติ จ ตารกา
มชฺฌงฺคโตปิจาทิจฺโจ น ตาเปสิ สสี ยถา
เทวา ทิพฺเพหิ คนฺเธหิ มาเลหิ สุรภีหิ จ
วาทิเตหิ จ นจฺเจหิ สงฺคีตีหิ จ ปูชยุํ
นาคาสูรา จ พฺรหฺมาโน ยถาสตฺติ ยถาพลํ
ปูชยึสุ วินิยฺยนฺติ นิพฺพุตํ พุทฺธมาตรํ
สพฺพาโย ปุรโต นีตา นิพฺพุตา สุคโตรสา
โคตมี นิยฺยเต ปจฺฉา สกฺกตา พุทฺธโปสิกา
ปุรโต เทวมนุชา สนาคาสูรพฺรหฺมกา
ปจฺฉา สสาวโก พุทฺโธ ปูชตฺถํ ยาติ มาตุยา
พุทฺธสฺส ปรินิพฺพานํ เนทิสํ อาสิ ยาทิสํ
โคตมีปรินิพฺพานํ อติอจฺฉริยํ อหุ




น พุทฺโธ พุทฺธนิพฺพาเน สารีปุตฺตาทิ ภิกฺขโว

จิตกานิ กริตฺวาน สพฺพคนฺธมยานิ จ
คนฺธจุณฺณวิกิณฺณานิ ฌาปยึสุ จ ตา ตหึ
เสสภาคานิ ฑยฺหึสุ อฏฺฐิเสสานิ สพฺพโส
อาทนฺโท จ ตทาโวจ สํเวคชนกํ วโจ
โคตมี นิธนํ ยาตา ทฑฺฒญฺจสฺสา สรีรกํ
สงฺเกตํ พุทฺธนิพฺพานํ น จิเรน ภวิสฺสติ
ตโต โคตมิธาตูนิ ตสฺสา ปตฺตคตานิ โส
อุปนาเมสิ นาถสฺส อานนฺโท พุทฺธโจทิโต
ปาณินา ตานิ ปคฺคยฺห อโวจ อิสิสตฺตโม
มหโต สารวนฺตสฺส ยถา รุกฺขสฺส ติฏฺฐโต
โย โส มหตฺตโร ขนฺโธ ปลุชฺเชยฺย อนิจฺจตา
ตถา ภิกฺขุนิสงฺฆสฺส โคตมี ปรินิพฺพุตา
อานนฺท ปสฺส พุทฺธสฺส นิพฺพุตายปิ มาตุยา
สรีรมตฺตเสสาย น โสกปริเทวนา
น โสจิยา ปเรสํ สา ติณฺณสํสารสาครา
ปริวชฺชิตสนฺตาปา สีติภูตา สุนิพฺพุตา
ปณฺฑิตาสิ มหาปญฺญา ปุถุปญฺญา ตเถว จ
รตฺตญฺญู ภิกฺขุนีนํ สา เอวํ วิญฺญาถ ภิกฺขโว





อิทฺธิยา จ วสี อาสิ ทิพฺพาย โสตธาตุยา
เจโตปริยญาณสฺส วสี อาสิ จ โคตมี
ปุพฺเพนิวาสมญฺญาสิ ทิพฺพจกฺขุ วิโสธิตํ
สพฺพาสวา ปริกฺขีณา นตฺถิ ทานิ ปุนพฺภโว
อตฺถธมฺมนิรุตฺตีสุ ปฏิภาเณ ตเถว จ
ปริสุทฺธํ อหุ ญาณํ ตสฺมา โสจนิยา น สา
อโยฆนหตสฺเสว ชลโต ชาตเวทโส
อนุปุพฺพูปสนฺตสฺส ยถา น ญายเต คติ
เอวํ สมฺมาวิมุตฺตานํ กามพนฺโธฆตารินํ
ปญฺญาปาตุํ คติ นตฺถิ ปตฺตานํ อจลํ ปทํ
อตฺตทีปา ตโต โหถ สติปฏฺฐานโคจรา
ภาเวตฺวา สตฺตโพชฺฌงฺคํ ทุกฺขสฺสนฺตํ กริสฺสถาติ
อิตฺถํ สุทํ อายสฺมา มหาปชาปติโคตมี ภิกฺขุนี อิมา คาถาโย
อภาสิตฺถาติ
มหาปชาปติโคตมีเถริยา อปทานํ สมตฺตํ
อฏฺฐมํ เขมาเถริยาปทานํ
ปทุมุตฺตโร นาม ชิโน สพฺพธมฺเมสุ จกฺขุมา
อิโต สตสหสฺสมฺหิ กปฺเป อุปฺปชฺชิ นายโก




ตทาหํ หํสวติยํ ชาตา เสฏฺฐิกุเล อหุ
นานารตนปชฺโชเต มหาสุขสมปฺปิตา
อุเปตฺวา ตํ มหาวีรํ อสฺโสสึ ธมฺมเทสนํ
ตโต ชาตปฺปสาทาหํ อุเปสึ สรณํ ชินํ
มาตรํ ปิตรญฺจาหํ อายาจิตฺวา วินายกํ
นิมนฺตยิตฺวา สตฺตาหํ โภชยึ สห สาวกํ
อติกฺกนฺเต จ สตฺตาเห มหาปญฺญานมุตฺตมํ
ภิกฺขุนึ เอตทคฺคมฺหิ ฐเปสิ นรสารถิ
ตํ สุตฺวา มุทิตา หุตฺวา ปุน ตสฺส มเหสิโน
การํ กตฺวาน ตํ ฐานํ ปนิปจฺจ ปณิทหึ
ตโต มํ ส ชิโน อาห สิชฺฌตํ ปณิธิ ตว
สสงฺเฆ เม กตํ การํ อปฺปเมยฺยผลํ ตยา
สตสหสฺเส อิโต กปฺเป โอกฺกากกุลสมฺภโว
โคตโม นาม นาเมน สตฺถา โลเก ภวิสฺสติ
ตสฺส ธมฺเมสุ ทายาทา โอรสา ธมฺมนิมฺมิตา
เอตทคฺคมนุปฺปตฺตา เขมา นาม ภวิสฺสติ
เตน กมฺเมน สุกเตน เจตนาปณิธีหิ จ
ชหิตฺวา มานุสํ เทหํ ตาวตึสูปคา อหํ
ตโต จุตา ยามมคํ ตโตหํ ตุสิตํ คตา
ตโต จ นิมฺมานรตึ วสวตฺตีปุรํ คตา



ยตฺถ ยตฺถูปปชฺชามิ ตสฺส กมฺมสฺส วาหสา
ตตฺถ ตตฺเถว ราชูนํ มเหสิตฺตมการยึ
ตโต จุตา มนุสฺสตฺเต ราชูนํ จกฺกวตฺตินํ
มณฺฑลีนญฺจ ราชูนํ มเหสิตฺตมการยึ
สมฺปตฺตึ อนุโภตฺวาน เทเวสุ มานุเสสุ จ
สพฺพตฺถ สุขิตา หุตฺวา เนกกปฺเปสุ สํสรึ
เอกนวุเต อิโต กปฺเป วิปสฺสี โลกนายโก
อุปฺปชฺชิ จารุทสฺสโน สพฺพธมฺเม วิปสฺสโก
ตมหํ โลกนายกํ อุเปตฺวา นรสารถึ
ธมฺมํ ปณีตํ สุตฺวาน ปพฺพชึ อนคาริยํ
ทสวสฺสสหสฺสานิ ตสฺส วีรสฺส สาสเน
พฺรหฺมจริยํ จริตฺวาน ยุตฺตโยคา พหุสฺสุตา
ปจฺจยาการกุสลา จตุสจฺจวิสารทา
นิปุณา จิตฺตกถิกา สตฺถุสาสนการิกา
ตโต จุตาหํ ตุสิตํ อุปปนฺนา ยสสฺสินี
อภิโภสึ ตหึ อญฺเญ พฺรหฺมจริยผเลนหํ
ยตฺถ ยตฺโถปปนฺนาหํ มหาโภคา มหทฺธนา
เมธาวินี รูปวตี วินีตปริสาปิจ
ภวามิ เตน กมฺเมน โยเคน ชินสาสเน
สพฺพา สมฺปตฺติโย มยฺหํ สุลภา มนโส ปิยา



โยปิ เม ภวเต ภตฺตา ยตฺถ ยตฺถ คตายปิ
วิมาเนติ น มํ โกจิ ปฏิปตฺติผเลน เม
อิมมฺหิ ภทฺทเก กปฺเป พฺรหฺมพนฺธุ มหายโส
นาเมน โกนาคมโน อุปฺปชฺชิ วทตํ วโร
ตทา หิ พาราณสิยํ สุสมิทฺธิกุลปฺปชา
ธนญฺชานี สุเมธา จ อหํปิจ ตโย ชนา
สงฺฆารามํ อทาสิมฺห เนเก สหสฺสิเก มุเน
สสงฺฆสฺส วิหารํ หิ อุทฺทิสฺส การิกา มยํ
ตโต จุตา มยํ สพฺพา ตาวตึสูปคา อหุํ
ยสสา อคฺคตํ ปตฺตา มนุสฺเสสุ ตเถว จ
อิมสฺมึเยว กปฺปมฺหิ พฺรหฺมพนฺธุ มหายโส
กสฺสโป นาม นาเมน อุปฺปชฺชิ วทตํ วโร
อุปฏฺฐาโก มเหสิสฺส ตทา อาสิ นริสฺสโร
กาสิราชา กิกี นาม พาราณสิปุรุตฺตเม
ตสฺสาสึ เชฏฺฐกา ธีตา สมณี อิติ วิสฺสุตา
ธมฺมํ สุตฺวา ชินคฺคสฺส ปพฺพชฺชํ สมโรจยึ
อนุชานิ น โน ตาโต อคาเรว ตทา มยํ
วีสวสฺสสหสฺสานิ วิจริมฺห อตนฺทิตา
โกมาริพฺรหฺมจริยํ ราชกญฺญา สุเข ฐิตา
พุทฺโธปฏฺฐานนิรตา มุทิตา สตฺต ธีตโร





สมณี สมณคุตฺตา จ ภิกฺขุนี ภิกฺขุทาสิกา
ธมฺมา เจว สุธมฺมา จ สตฺตมี สงฺฆทาสิกา
อหํ อุปฺปลวณฺณา จ ปฏาจารา จ กุณฺฑลา
กิสาโคตมี ธมฺมทินฺนา วิสาขา โหติ สตฺตมี
กทาจิ โส นราทิจฺโจ ธมฺมํ เทเสติ อพฺภุตํ
มหานิทานสุตฺตนฺตํ สุตฺวา ตํ ปริยาปุณึ
เตหิ กมฺเมหิ สุกเตหิ เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
ปจฺฉิเม จ ภเว ทานิ สากลายํ ปุรุตฺตเม
รญฺโญ มทฺทสฺส ธีตาสึ มนาปา ทยิตา ปิยา
สห เม ชาตมตฺตมฺหิ เขมํ ตมฺหิ ปุเร อหุ
ตโต เขมาติ นามํ เม คุณโต อุปปชฺชถ
ยทาหํ โยพฺพนํ ปตฺตา รูปวณฺณวิภูสิตา
ตทา อทาสิ มํ ตาโต พิมฺพิสารสฺส ราชิโน
ตสฺสาหํ สุปิยา อาสึ รูปเกลายเน รตา
รูปานํ โทสวาทีติ น อุเปมิ มหาทยํ
พิมฺพิสาโร ตทา ราชา มมานุคฺคหพุทฺธิยา
วณฺณยิตฺวา เวฬุวนํ คายเก คาปยี มมํ
รมฺมํ เวฬุวนํ เยน น ทิฏฺฐํ สุคตาลยํ
น เตน นนฺทนํ ทิฏฺฐํ อิติ มญฺญมฺหเส มยํ




เยน เวฬุวนํ ทิฏฺฐํ นรนนฺทนนนฺทนํ
สุทิฏฺฐํ นนฺทนํ เตน อมรินฺทสุนนฺทนํ
วิหาย นนฺทนํ เทวา โอตริตฺวา มหีตเล
รมฺมํ เวฬุวนํ ทิสฺวา น ตปฺปนฺติ สุวิมฺหิตา
ราชปุญฺเญน นิพฺพตฺตํ พุทฺธปุญฺเญน ภูสิตํ
โก วตฺตา ตสฺส นิสฺเสสํ วนสฺส คุณสญฺจยํ
ตํ สุตฺวา วนสมิทฺธึ มม โสตมโนหรํ
ทฏฺฐุกามา ตมุยฺยานํ รญฺโญ อาโรจยึ ตทา
มหตา ปริวาเรน ตทา มํ โส มหีปติ
สมฺเปเสสิ ตมุยฺยานํ ทสฺสนาย สมุสฺสุกํ
คจฺฉ ปสฺส มหาโภเค วนํ เนตฺตรสายนํ
ยํ สทา ภาติ สิริยา สุคตาภาณุรญฺชิตํ
ยทา จ ปิณฺฑาย มุนิ คิริพฺพชปุรุตฺตมํ
ปวิฏฺโฐหํ ตทาเยว วนํ ทฏฺฐุมุปาคมึ
ตทา ตํ สมฺผุลฺลวนํ นานาภมรกุชฺชิตํ
โกกิลาคีตสหิตํ มยูรคณนจฺจิตํ
อปฺปสทฺทมนากิณฺณํ นานาจงฺกมภูสิตํ
กุฏิมณฺฑปสงฺกิณฺณํ โยคีวิรวิราชิตํ
วิจรนฺตี อมญฺญิสฺสํ สผลํ นยนํ มมํ
ตทาปิ ตรุณํ ภิกฺขุํ ยุตฺตํ ทิสฺวา วิจินฺตยึ




อีทิเสปิ วเน รมฺเม ฐิโตยํ นวโยพฺพเน
วสนฺตมิว กนฺเตน รูเปน สุสมนฺวิโต
นิสินฺโน รุกฺขมูลมฺหิ มุณฺโฑ สงฺฆาฏิปารุโต
ฌายเต วตยํ ภิกฺขุ หิตฺวา วิสยชํ รตึ
นนุ นาม คหฏฺเฐน กามํ ภุตฺวา ยถาสุขํ
ปจฺฉา ชิณฺเณน ธมฺโมยํ จริตพฺโพ สุภทฺทโก
สุญฺญกนฺติ วิทิตฺวาน คนฺธเคหํ ชินาลยํ
อุเปตฺวา ชินมทฺทกฺขึ อุทยนฺตํว ภากรํ
เอกกํ สุขมาสีนํ วีชมานํ วริตฺถิยา
ทิสฺวาเนวํ วิจินฺเตสึ นายํ ลูโข นราสโภ
สา กญฺญา กนกาภาสา ปทุมานนโลจนา
พิมฺโพฏฺฐิ กุนฺททสฺสนา มโนเนตฺตรสายนา
เหมโทลา สุวทนา กมลาการสุตฺถนี
เวทิมชฺฌา วรโสณี รมฺโมรู จารุภูสนา
รตฺตํสกุปสมฺพฺยานา นีลมฏฺฐนิวาสนา
อตปฺปเนยฺยรูเปน สพฺพาภรณมณฺฑิตา
ทิสฺวา ตเมวํ จินฺเตสึ อโหยมติรูปินี
น มยาเนน เนตฺเตน ทิฏฺฐปุพฺพา กุทาจนํ
ตโต ชราภิภูตา สา วิวณฺณา วิกตานนา
ฉินฺนทนฺตา เสตสิรา สลาลา วทนาสุจิ





สงฺขิตฺตกณฺณา เสตกฺขี ลมฺพาสุภปโยธรา
วลีวิตตสพฺพงฺคี สิราวิตตเทหินี
นตงฺคี ทณฺฑทุติยา อุปณฺฑุปณฺฑุกา กิสา
ปเวธมานา ปติตา นิสฺสสนฺตี มหุํ มหุํ
ตโต เม อาสิ สํเวโค อพฺภูโต โลมหํสโน
ธิรตฺถุ รูปํ อสุจึ รมนฺเต ยตฺถ พาลิสา
ตทา มหาการุณิโก ทิสฺวา สํวิคฺคมานสํ
อุทคฺคจิตฺโต สุมโน อิมา คาถา อภาสถ
อาตุรํ อสุจึ ปูตึ ปสฺส เขเม สมุสฺสยํ
อุคฺฆรนฺตํ ปคฺฆรนฺตํ พาลานํ อภินนฺทิตํ
อสุภาย จิตฺตํ ภาเวหิ เอกคฺคํ สุสมาหิตํ
สติ กายคตา ตฺยตฺถุ นิพฺพิทาพหุลา ภว
ยถา อิทํ ตถา เอตํ ยถา เอตํ ตถา อิทํ
อชฺฌตฺตญฺจ พหิทฺธา จ กาเย ฉนฺทํ วิราชย
อนิมิตฺตญฺจ ภาเวหิ มานานุสย ปชฺชห
ตโต มานาภิสมยา อุปสนฺตา จริสฺสสิ
เย ราครตฺตานุปตนฺติ โสตํ
สยํ กตํ มกฺกฏโกว ชาลํ
เอตมฺปิ เฉตฺวาน ปริพฺพชนฺติ
อนเปกฺขิโน กามสุขํ ปหาย



ตโต กลฺลิกจิตฺตํ มํ ญตฺวาน นรสารถิ
มหานิทานํ เทเสสิ สุตฺตนฺตํ วินยาย เม
สุตฺวา สุตฺตนฺตเสฏฺฐนฺต ปุพฺพสญฺญมนุสฺสรึ
ตตฺถฏฺฐิตาวหํ สนฺตี ธมฺมจกฺขุํ วิโสธยึ
นิปติตฺวา มเหสิสฺส ปาทมูลมฺหิ ตาวเท
อจฺจยํ เทสนตฺถาย อิมํ วจนมพฺรวึ
นโม เต สพฺพทสฺสาวิ นโม เต กรุณาลย
นโม เต ติณฺณสํสาร นโม เต อมตนฺทุํ
ทิฏฺฐิคหนปกฺขนฺตา กามราควิโมหิตา
ตยา สมฺมา อุปาเยน วินีตา วินเย รตา
อทสฺสเนน วิหิตา ตาทิสานํ มเหสินํ
อนุโภนฺติ มหาทุกฺขํ สตฺตา สํสารสาคเร
ยทาหํ โลกสรณํ อรณํ มรณนฺตคํ
นาทฺทสามิ มธุรตฺถํ เทเสสฺสามิ ตมจฺจยํ
มหาหิตํ วรทฺททํ อหิโตติ วิสงฺกิตา
โนเปสึ รูปนิรตา เทเสสฺสามิ ตมจฺจยํ
ตทา มธุรนิคฺโฆโส มหาการุณิโก ชิโน
อโวจ ติฏฺฐ เขเมติ สิญฺจนฺโต อมเตน มํ
ตทา ปณมฺม สิรสา กตฺวา จ นํ ปทกฺขิณํ
คนฺตฺวา ทิสฺวา นรปตึ อิมํ วจนมพฺรวึ




อโห สมฺมา อุปาโย เต จินฺติโตยมรินฺทม
วนทสฺสนกามาย ทิฏฺโฐ นิพฺพนโถ มุนิ
ยทิ เต รุจฺจเต ราชา สาสเน ตสฺส ตาทิโน
ปพฺพชิสฺสามิ รูเปหํ นิพฺพินฺนา มุนิ ภาณินา
ทุติยํ ภาณวารํ
อญฺชลึ ปคฺคเหตฺวาน ตทาห ส มหีปติ
อนุชานามิ เต ภทฺเท ปพฺพชฺชา ตว สิชฺฌตุ
ปพฺพชิตฺวา ตทา จาหํ สตฺตมาเส อุปฏฺฐิเต
ทีโปทยญฺจ เภทญฺจ ทิสฺวา สํวิคฺคมานสา
นิพฺพินฺนา สพฺพสงฺขาเร ปจฺจยาการโกวิทา
จตุโรเฆ อติกฺกมฺม อรหตฺตํ อปาปุณึ
อิทฺธิยา จ วสี อาสึ ทิพฺพาย โสตธาตุยา
เจโตปริยญาณสฺส วสี จาปิ ภวามหํ
ปุพฺเพนิวาสํ ชานามิ ทิพฺพจกฺขุํ วิโสธิตํ
สพฺพาสวา ปริกฺขีณา นตฺถิ ทานิ ปุนพฺภโว
อตฺถธมฺมนิรุตฺตีสุ ปฏิภาเณ ตเถว จ
ปริสุทฺธํ มมํ ญาณํ อุปฺปนฺนํ พุทฺธสาสเน
กุสลาหํ วิสุทฺธีสุ กถาวตฺถุวิสารทา
อภิธมฺมนยญฺญู จ วสิปฺปตฺตามฺหิ สาสเน



ตโต โตรณวตฺถุสฺมึ รญฺญา โกสลสามินา
ปุจฺฉิตฺวา นิปุเณ ปเญฺห พฺยากโรนฺตี ยถากถํ
ตทา ส ราชา สุคตํ อุปสงฺกมฺม ปุจฺฉถ
ตเถว พุทฺโธ พฺยากาสิ ยถา เต พฺยากตา มยา
ชิโน ตสฺมึ คุเณ ตุฏฺโฐ เอตทคฺเค ฐเปสิ มํ
มหาปญฺญานมคฺคาติ ภิกฺขุนีนํ นรุตฺตโม
กิเลสา ฌาปิตา มยฺหํ ภวา สพฺเพ สมูหตา
นาคีว พนฺธนํ เฉตฺวา วิหรามิ อนาสวา
สฺวาคตํ วต เม อาสิ พุทฺธเสฏฺฐสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ เขมา ภิกฺขุนี อิมา คาถาโย อภาสิตฺถาติ
เขมาเถริยา อปทานํ สมตฺตํ
นวมํ อุปฺปลวณฺณาเถริยาปทานํ
ภิกฺขุนี อุปฺปลวณฺณา อิทฺธิยา ปารมึ คตา
วนฺทิตฺวา สตฺถุโน ปาเท อิมํ วจนมพฺรวิ
นิติณฺณา ชาติสํสารํ ปตฺตาหํ อจลํ ปทํ
สพฺพทุกฺขํ มยา ขีณํ อาโรเจมิ มหามุนิ



ยาวตา ปริสา อตฺถิ ปสนฺนา ชินสาสเน
เยสญฺจ เมปราโธตฺถิ ขมนฺตุ ชินสมฺมุขา
สํสาเร สํสรนฺตา เม ขลิตํ เม สเจ ภเว
อาโรเจมิ มหาวีร อปราธํ ขมสฺสุ เม
อิทฺธิญฺจาปิ นิทสฺเสหิ มม สาสนการิเก
จตสฺโส ปริสา อชฺช กงฺขํ ฉินฺทาหิ ยาวตา
ธีตา ตุยฺหํ มหาวีร ปญฺญวนฺต ชุตินฺธร
พหุญฺจ ทุกฺกรํ กมฺมํ กตํ เม อติทุกฺกรํ
อุปฺปลสฺเสว เม วณฺโณ นาเมนุปฺปลนามิกา
สา ธีตา เต มหาวีร ปาเท วนฺทามิ จกฺขุมา
ราหุโล จ อหญฺเจว เนกชาติสเต พหู
เอกสฺมึ สมฺภเว ชาตา สมานฉนฺทเจตสา
นิพฺพตฺติ เอกโต โหติ ชาติยา จาปิ เอกโต
ปจฺฉิเม ภวสมฺปตฺเต อุภโย นามสมฺภวา
ปุตฺโต จ ราหุโล นาม ธีตา อุปฺปลสวฺหยา
ปสฺส วีร มม อิทฺธึ พลํ ทสฺเสมิ สตฺถุโน
มหาสมุทฺเท จตุโร ปกฺขิปิ หตฺถปาณิยํ
เตลํ หตฺถคตญฺเจว ขิฑฺโฑ โกมารโก ยถา
อุพฺพตฺตยิตฺวา ปฐวึ ปกฺขิปิ หตฺถปาณิยํ
จิตฺตมุญฺชํ ยถา นาม ลุญฺจิ โกมารโก ยุวา



จกฺกวาฬสมํ ปาณึ ฉาทยิตฺวาน มตฺถเก
วสฺสาเปตฺวาน ผุสิตํ นานาวณฺณํ ปุนปฺปุนํ
ภูมึ อุทุกฺขลํ กตฺวา ธญฺญํ กตฺวาน สกฺขรํ
สิเนรุํ มุสลํ กตฺวา มทฺทิ โกมาริกา ยถา
ธีตาหํ พุทฺธเสฏฺฐสฺส นาเมนุปฺปลสวฺหยา
อภิญฺญาสุ วสีภูตา ตว สาสนการิกา
นานาวิกุพฺพนํ กตฺวา ทสฺเสตฺวา โลกนายกํ
นามโคตฺตํ ปกาเสตฺวา ปาเท วนฺทามิ จกฺขุมา
อิทฺธิยา จ วสี โหมิ ทิพฺพาย โสตธาตุยา
เจโตปริยญาณสฺส วสี โหมิ มหามุเน
ปุพฺเพนิวาสํ ชานามิ ทิพฺพจกฺขุํ วิโสธิตํ
สพฺพาสวา ปริกฺขีณา นตฺถิ ทานิ ปุนพฺภโว
อตฺถธมฺมนิรุตฺตีสุ ปฏิภาเณ ตเถว จ
ญาณํ เม วิปุลํ สุทฺธ สภาเวน มเหสิโน
ปุริมานํ ชินคฺคานํ สงฺคามนฺเตน ทสฺสิตํ
อธิการํ พหุ มยฺหํ ตุยฺหตฺถาย มหามุนิ
ยํ มยา ปุริมํ กมฺมํ กุสลํ สร เม มุนิ
ตวตฺถาย มหาวีร ปุญฺญํ อุปจิตํ มยา
อภพฺพฏฺฐาเน วชฺเชตฺวา ปริปาเจนฺโต อนาจารํ
ตวตฺถาย มหาวีร จตฺตํ เม ชีวิตุตฺตมํ





ทสโกฏิสหสฺสานิ อทาสิ มม ชีวิตํ
ปริจตฺตา จ เม โหมิ ตวตฺถาย มหามุนิ
ตทาติวิมฺหิตา สพฺพา สิรสาว กตญฺชลี
อโวจยฺเย กตํ อาสิ อตุลิทฺธิ ปรกฺกมา
สตสหสฺเส อิโต กปฺเป นาคกญฺญา อหํ ตทา
วิมลา นาม นาเมน กญฺญานํ สาธุสมฺมตา
มโหรโค มหานาโค ปสนฺโน ชินสาสเน
ปทุมุตฺตรํ มหาเตชํ นิมนฺเตสิ สสาวกํ
รตนมยญฺจ มณฺฑปํ ปลฺลงฺกํ รตนามยํ
รตนวาลุกากิณฺณํ อุปโภคํ รตนามยํ
มคฺคญฺจ ปฏิยาเทสิ รตนธชภูสิตํ
ปจฺจุคฺคนฺตฺวาน สมฺพุทฺธํ วชฺชนฺโต ตุริเยหิ โส
ปริสาหิ จ จตูหิ ผรเต โลกนายโก
มโหรคสฺส ภวเน นิสีทิ ปรมาสเน
อนฺนปานํ ขาทนียํ โภชนญฺจ มหารหํ
วรํ วรญฺจ ปาทาสิ นาคราชา มหายสํ
ภุญฺชิตฺวาน ส สมฺพุทฺโธ ปตฺเต โธวิตฺว โยนิโส
อนุโมทนิยํกาสิ นาคกญฺญา มหิทฺธิกา
สพฺพญฺญญ ผุลฺลิตํ ทิสฺวา นาคกญฺญา มหายสํ
ปสนฺนํ สตฺถุโน จิตฺตํ สุนิวทฺธญฺจ มานสํ




มมญฺจ จิตฺตมญฺญาย ชลชุตฺตมนามโก
ตสฺมึ ขเณ มหาวีโร ภิกฺขุนึ ทสฺสยิทฺธิยา
อิทฺธี อเนกา ทสฺเสสิ ภิกฺขุนี สา วิสารทา
ปโมทิตา เวทชาตา สตฺถารํ เอตทพฺรวึ
อทฺทสาหํ อิมา อิทฺธี สุมิตา อิตรายปิ
กถํ อโหสิ สา ธีร อิทฺธิยา สุวิสารทา
โอรสามุขโต ชาตา ธีตา มม มหิทฺธิกา
มมานุสาสนีการา อิทฺธิยา สุวิสารทา
พุทฺธสฺส วจนํ สุตฺวา ตุฏฺฐา เอวํ อโวจหํ
อหํปิ ตาทิสา โหมิ อิทฺธิยา สุวิสารทา
ปโมทิตาหํ สุมนา ปตฺตอุตฺตมมานสา
อนาคตมฺหิ อทฺธาเน อีทิสา โหมิ นายก
มณิมยญฺจ ปลฺลงฺกํ มณฺฑปญฺจ ปภสฺสรํ
อนฺนปาเนน ตปฺเปตฺวา สสงฺฆํ โลกนายกํ
นาคานํ ปวรํ ปุปฺผํ อรุณํ นาม อุปฺปลํ
วณฺณํ เม อีทิสํ โหตุ ปูเชสึ โลกนายกํ
เตน กมฺเมน สุกเตน เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
ตโต จุตาหํ มนุเช อุปปนฺนา สยมฺภุโน
อุปฺปเลหิ ปฏิจฺฉนฺนํ ปิณฺฑปาตมทาสหํ





เอกนวุเต อิโต กปฺเป วิปสฺสี นาม นายโก
อุปฺปชฺชิ จารุนยโน สพฺพธมฺเมสุ จกฺขุมา
เสฏฺฐิธีตา ตทา หุตฺวา พาราณสิปุรุตฺตเม
นิมนฺเตตฺวาน สมฺพุทฺธํ สสงฺฆํ โลกนายกํ
มหาทานํ ททิตฺวาน อุปฺปเลหิ วินายกํ
ปูชยิตฺวา จ เตเหว วณฺณโสภํ อปตฺถยึ
อิมมฺหิ ภทฺทเก กปฺเป พฺรหฺมพนฺธุ มหายโส
กสฺสโป นาม นาเมน อุปฺปชฺชิ วทตํ วโร
อุปฏฺฐาโก มเหสิสฺส ตทา อาสิ นริสฺสโร
กาสิราชา กิกี นาม พาราณสิปุรุตฺตเม
ตสฺสาสึ ทุติยา ธีตา สมณีคุตฺตสวฺหยา
ธมฺมํ สุตฺวา ชินคฺคสฺส ปพฺพชฺชํ สมโรจยึ
อนุชานิ น โน ตาโต อคาเรว ตทา มยํ
วีสํ วสฺสสหสฺสานิ วิจริมฺห อตนฺทิตา
โกมาริพฺรหฺมจริยํ ราชกญฺญา สุเขฏฺฐิตา
พุทฺโธปฏฺฐานนิรตา มุทิตา สตฺต ธีตโร
สมณี สมณคุตฺตา จ ภิกฺขุนี ภิกฺขุทาสิกา
ธมฺมา เจว สุธมฺมา จ สตฺตมี สงฺฆทาสิกา
อหํ เขมา จ สปฺปญฺญา ปฏาจารา จ กุณฺฑลา
กิสาโคตมี ธมฺมทินฺนา วิสาขา โหติ สตฺตมี


เตหิ กมฺเมหิ สุกเตหิ เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
ตโต จุตา มนุสฺเสสุ อุปปนฺนา มหากุเล
ปีตมฏฺฐวรํ ทุสฺสํ อทํ อรหโต อหํ
ตโต จุตา อริฏฺฐปุเร ชาตา วิปฺปกุเล อหํ
ธีตา ติริฏิวจฺฉสฺส อุมฺมาทนฺตี มโนหรา
ตโต จุตา ชนปเท กุเล อญฺญตเร อหํ
ปสุตา นาติผีตมฺหิ สาลึ โคเปมหนฺตทา
ทิสฺวา ปจฺเจกสมฺพุทฺธํ ปญฺจลาชสตานหํ
ทตฺวา ปทุมฉนฺนานิ ปญฺจ ปุตฺตสตานิปิ
ปตฺถยึ เตสุ ปุตฺเตสุ มธธ ทตฺวา สยมฺภุโน
ตโต จุตา อรญฺเญหํ อชายึ ปทุโมทเร
กาสิรญฺโญ มเหสีหํ หุตฺวา สกฺกตปูชิตา
อชนึ ราชปุตฺตานํ อนูนํ สตปญฺจกํ
ยทา เต โยพฺพนปฺปตฺตา กีฬนฺตา ชลกีฬิตํ
ทิสฺวาน โอปตฺตปทุมํ อาสุํ ปจฺเจกนายกา
สาหํ เตหิ วินาภูตา สุตวเรหิ โสกินี
จุตา อิสิคิลิปสฺเส คามกมฺหิ อชายิหํ
ยทา พุทฺธาสุตมติ สุตานํ อตฺตโนปิจ
ยาคุํ อาทาย คจฺฉนฺติ อฏฺฐ ปจฺเจกนายเก




ภิกฺขาย คามํ คจฺฉนฺเต ทิสฺวา ปุตฺเต อนุสฺสรึ
ขีรธารา วินิคฺคญฺฉิ ตทา เม ปุตฺตเปมสา
ตโต เตสํ อทํ ยาคุํ ปสนฺนา เสหิ ปาณิภิ
ตโต จุตาหํ ติทสํ นนฺทนํ อุปปชฺชหํ
อนุโภตฺวา สุขทุกฺขํ สํสริตฺวา ภวาภเว
ตวตฺถาย มหาวีร ปริจฺจตฺตญฺจ ชีวิตํ
เอวํ พหุวิธํ ทุกฺขํ สมฺปตฺตี จ พหูวิธา
ปจฺฉิเม ภวสมฺปตฺเต ชาตา สาวตฺถิยํ ปุเร
มหทฺธเน เสฏฺฐิกุเล สุขิเต สชฺชิเต ตถา
นานารตนปชฺโชเต สพฺพกามสมิทฺธเน
สกฺกตปูชิตา เจว มานิตาปจิตา ตถา
รูปสิรึ อนุปฺปตฺตา กุเลสุ อติสกฺกตา
อตีว ปตฺถิตา จาสึ รูปโภคสิรีหิ จ
ปตฺถิตา เสฏฺฐิปุตฺเตหิ อเนเกหิ สเตหิ จ
อคารํ ปชหิตฺวาน ปพฺพชึ อนคาริยํ
อฑฺฒมาเส อสมฺปตฺเต จตุสจฺจํ อปาปุณึ
อิทฺธิยา อภินิมฺมิตฺวา จตุรสฺสํ รถํ อหํ
พุทฺธสฺส ปาเท อวนฺทึ โลกนาถสิริมโต
สุปุปฺผิตคฺคํ อุปคมฺม ปาทปํ
เอกา ตุวํ ติฏฺฐสิ สาลมูเล




น จาปิ ตุยฺหํ ทุติยตฺถิ โกจิ
พาเล น ตฺวํ ภายสิ ธุตฺตกานํ
สตํ สหสฺสานิปิ ธุตฺตกานํ
อิธาคตา เอทิสกา ภเวยฺยุํ
โลมํ น อิญฺเช นปิ สมฺปเวเธ
กึ เม ตุวํ มาร กริสฺสเสโก
เอสา อนฺตรธายามิ กุจฺฉึ วา ปวิสามิ เต
ภมุกนฺตริกายมฺปิ ติฏฺฐนฺตึ มํ น ทกฺขสิ
จิตฺตมฺหิ วสิภูตาหํ อิทฺธิปาทา สุวิภาวิตา
สพฺพพนฺธนมุตฺตามฺหิ น ตํ ภายามิ อาวุโส
สตฺติสูลูปมา กามา ขนฺธาปิ อธิกุณฺฑรา
ยตฺถ กามรตึ พฺรูสิ อรติ ทานิ สา มม
สพฺพตฺถ วิหตา นนฺทิ ตโมกฺขนฺธา ปทาลิตา
เอวํ ชานาหิ ปาปิม นิหโต ตฺวมสิ อนฺตก
ชิโน ตสฺมึ คุเณ ตุฏฺโฐ เอตทคฺเค ฐเปสิ มํ
เสฏฺฐา อิทฺธิมตีนนฺติ ปริสาสุ วินายโก
ปริจิณฺโณ มยา สตฺถา กตํ พุทฺธสฺส สาสนํ
โอหิโต คุรุโก ภาโร ภวเนตฺติ สมูหตา
ยสฺสตฺถาย ปพฺพชิตา อคารสฺมา อนคาริยํ
โส เม อตฺโถ อนุปฺปตฺโต สพฺพสํโยชนกฺขโย





จีวรํ ปิณฺฑปาตญฺจ ปจฺจยํ สยนาสนํ
ขเณน อุปนาเมนฺติ สหสฺสานิ สมนฺตโต
กิเลสา ฌาปิตา มยฺหํ ภวา สพฺเพ สมูหตา
นาคีว พนฺธนํ เฉตฺวา วิหรามิ อนาสวา
สฺวาคตํ วต เม อาสิ พุทฺธเสฏฺฐสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อุปฺปลวณฺณา ภิกฺขุนี อิมา คาถาโย อภาสิตฺถาติ
อุปฺปลวณฺณาเถริยา อปทานํ สมตฺตํ
ทสมํ ปฏาจาราเถริยาปทานํ
ปทุมุตฺตโร นาม ชิโน สพฺพธมฺมาน ปารคู
อิโต สตสหสฺสมฺหิ กปฺเป อุปฺปชฺชิ นายโก
ตทาหํ หํสวติยํ ชาตา เสฏฺฐิกุเล อหุ
นานารตนปชฺโชเต มหาสุขสมปฺปิตา
อุเปตฺวา ตํ มหาวีรํ อสฺโสสึ ธมฺมเทสนํ
ตโต ชาตปฺปสาทาหํ อุเปสึ สรณํ ชินํ
ตโต วินยธารีนํ อคฺคํ วณฺเณสิ นายโก
ภิกฺขุนึ ลชฺชินึ ตาทึ กปฺปากปฺปวิสารทํ


ตทา มุทิตจิตฺตาหํ ตํ ฐานํ อภิกงฺขยึ
นิมนฺเตตฺวา ทสพลํ สสงฺฆํ โลกนายกํ
โภชยิตฺวาน สตฺตาหํ ททิตฺวา ปตฺตจีวรํ
นิปจฺจ สิรสา ปาเท อิมํ วจนมพฺรวึ
ยา ตยา วณฺณิตา ธีร อิโต อฏฺฐมเก มุนิ
ตาทิสาหํ ภวิสฺสามิ ยทิ สิชฺฌติ นายก
ตทา อโวจ มํ สตฺถา ภทฺเท มา ภายิ อสฺสุํ
อนาคตมฺหิ อทฺธาเน ลจฺฉเสตํ มโนรถํ
สตสหสฺเส อิโต กปฺเป โอกฺกากกุลสมฺภโว
โคตโม นาม นาเมน สตฺถา โลเก ภวิสฺสติ
ตสฺส ธมฺเมสุ ทายาทา โอรสา ธมฺมนิมฺมิตา
ปฏาจาราติ นาเมน เหสฺสติ สตฺถุสาวิกา
ตทาหํ มุทิตา หุตฺวา ยาวชีวํ ตทา ชินํ
เมตฺตจิตฺตา ปริจรึ สสงฺฆํ โลกนายกํ
เตน กมฺเมน สุกเตน เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
อิมมฺหิ ภทฺทเก กปฺเป พฺรหฺมพนฺธุ มหายโส
กสฺสโป นาม นาเมน อุปฺปชฺชิ วทตํ วโร
อุปฏฺฐาโก มเหสิสฺส ตทา อาสิ นริสฺสโร
กาสิราชา กิกี นาม พาราณสิปุรุตฺตเม



ตสฺสาสึ ตติยา ธีตา ภิกฺขุนี อิติ วิสฺสุตา
ธมฺมํ สุตฺวา ชินคฺคสฺส ปพฺพชฺชํ สมโรจยึ
อนุชานิ น โน ตาโต อคาเรว ตทา มยํ
วีสํ วสฺสสหสฺสานิ วิจริมฺห อตนฺทิตา
โกมาริพฺรหฺมจริยํ ราชกญฺญา สุเขฏฺฐิตา
พุทฺโธปฏฺฐานนิรตา มุทิตา สตฺต ธีตโร
สมณี สมณคุตฺตา จ ภิกฺขุนี ภิกฺขุทาสิกา
ธมฺมา เจว สุธมฺมา จ สตฺตมี สงฺฆทาสิกา
อหํ อุปฺปลวณฺณา จ เขมา ภทฺทา จ ภิกฺขุนี
กิสาโคตมี ธมฺมทินฺนา วิสาขา โหติ สตฺตมี
เตหิ กมฺเมหิ สุกเตหิ เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
ปจฺฉิเม จ ภเว ทานิ ชาตา เสฏฺฐิกุเล อหํ
สาวตฺถิยํ ปุรวเร อิทฺเธ ผีเต มหทฺธเน
ยทา จ โยพฺพนูเปตา วิตกฺกวสคา อหํ
นรญฺชานปทํ ทิสฺวา เตน สทฺธึ อคญฺฉหํ
เอกปุตฺตปฺปสุตาหํ ทุติโย กุจฺฉิยา มม
ตทาหํ มาตาปิตโร อิกฺขามีติ สุนิจฺฉิตา
นาโรเจสึ ปตึ มยฺหํ ตทา ตมฺหิ ปวาสิเต
เอกิกา นิคฺคตา เคหา คนฺตุํ สาวตฺถิมุตฺตมํ




ตโต เม สามิ อาคนฺตฺวา สมฺภาเวสิ ปเถ มมํ
ตทา เม กมฺมชา วาตา อุปฺปนฺนา อติทารุณา
อุทิโตว มหาเมโฆ ปสูติสมเย มม
ทพฺพตฺถาย ตทา คนฺตฺวา สามิ สปฺเปน มาริโต
ตทา วิชาตทุกฺเขน อนาถา กปณา อหํ
กุนฺนทึ ปูริตํ ทิสฺวา คจฺฉนฺตี สกุลาลยํ
พาลํ อาทาย โอตรึ ปารกูเล จ เอกิกา
ปาเยตฺวา พาลกํ ปุตฺตํ อิตรํ ตารณายหํ
นิวตฺตา อุกฺกุโส หาสิ ตรุณํ วิลปนฺตกํ
อิตรญฺจ วหิ โสโต สาหํ โสกสมปฺปิตา
สาวตฺถินครํ คนฺตฺวา อสฺโสสึ สชเน มเต
ตทา อโวจ โสกฏฺฏา มหาโสกสมปฺปิตา
อุโภ ปุตฺตา กาลกตา วเน มยฺหํ ปติ มโต
มาตา ปิตา จ ภาตา จ เอกจิตมฺหิ ฑยฺหเร
ตทา กิสา จ ปณฺฑุ จ อนาถา ทินมานสา
อิโต ตโต คจฺฉนฺตีหํ อทฺทสํ นรสารถึ
ตโต อโวจ มํ สตฺถา ปุตฺเต มา โสจิ อสฺสุํ
อตฺตานํ เต คเวสสฺสุ กึ นิรตฺถํ วิหญฺญสิ
น สนฺติ ปุตฺตา ตาณาย น ญาติ นปิ พนฺธวา
อนฺตเกนาธิปนฺนสฺส นตฺถิ ญาตีสุ ตาณตา




ตํ สุตฺวา มุนิโน วากฺยํ ปฐมํ ผลมชฺฌคํ
ปพฺพชิตฺวาน น จิรํ อรหตฺตํ อปาปุณึ
อิทฺธีสุ จ วสี โหมิ ทิพฺพาย โสตธาตุยา
ปรจิตฺตานิ ชานามิ สตฺถุ สาสนการิกา
ปุพฺเพนิวาสํ ชานามิ ทิพฺพจกฺขุํ วิโสธิตํ
เขเปตฺวา อาสเว สพฺเพ วิสุทฺธาสึ สุนิมฺมลา
ตโตหํ วินยํ สพฺพํ สนฺติเก สพฺพทสฺสิโน
อุคฺคหึ สพฺพวิตฺถารํ พฺยาหรึ จ ยถาตถํ
ชิโน ตสฺมึ คุเณ ตุฏฺโฐ เอตทคฺเค ฐเปสิ มํ
อคฺคํ วินยธารีนํ ปฏาจาราว เอกิกา
ปริจิณฺโณ มยา สตฺถา กตํ พุทฺธสฺส สาสนํ
โอหิโต ครุโก ภาโร ภวเนตฺติ สมูหตา
ยสฺส อตฺถาย ปพฺพชิตา อคารสฺมา อนคาริยํ
โส เม อตฺโถ อนุปฺปตฺโต สพฺพสํโยชนกฺขโย
กิเลสา ฌาปิตา มยฺหํ ภวา สพฺเพ สมูหตา
นาคีว พนฺธนํ เฉตฺวา วิหรามิ อนาสวา
สฺวาคตํ วต เม อาสิ พุทฺธเสฏฺฐสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ



อิตฺถํ สุทํ ปฏาจารา ภิกฺขุนี อิมา คาถาโย อภาสิตฺถาติ
ปฏาจาราเถริยา อปทานํ สมตฺตํ
อุทฺทานํ
เอกุโปสถิกา เจว สลฬา จาถ โมทกา
เอกาสนา ปญฺจทีปา นฬมาลี จ โคตมี
เขมา อุปฺปลวณฺณา จ ปฏาจารา จ ภิกฺขุนี
คาถาสตานิ ปญฺเจว นว จาปิ ตทุตฺตริ
เอกุโปสถวคฺโค ทุติโย




ตติโย กุณฺฑลเกสีวคฺโค
ปฐมํ กุณฺฑลเกสีเถริยาปทานํ
ปทุมุตฺตโร นาม ชิโน สพฺพธมฺมาน ปารคู
อิโต สตสหสฺสมฺหิ กปฺเป อุปปชฺชิ นายโก
ตทาหํ หํสวติยา ชาตา เสฏฺฐิกุเล อหุ
นานารตนปชฺโชเต มหาสุขสมปฺปิตา
อุเปตฺวา ตํ มหาวีรํ อสฺโสสึ ธมฺมมุตฺตมํ
ตโต ชาตปฺปสาทาหํ อุเปสึ สรณํ ชินํ
ตทา มหาการุณิโก ปทุมุตฺตรนายโก
ขิปฺปาภิญฺญานมคฺคนฺติ ฐปยิ ภิกฺขุนึ สุภํ
ตํ สุตฺวา มุทิตา หุตฺวา ทานํ ทตฺวา มเหสิโน
นิปจฺจ สิรสา ปาเท ตํ ฐานํ อภิปตฺถยึ
อนุโมทิ มหาวีโร ภทฺเท ยนฺเตภิปตฺถิตํ
สมิชฺฌิสฺสติ ตํ สพฺพํ สุขินี โหหิ นิพฺพุตา
สตสหสฺเส อิโต กปฺเป โอกฺกากกุลสมฺภโว
โคตโม นาม นาเมน สตฺถา โลเก ภวิสฺสติ
ตสฺส ธมฺเมสุ ทายาทา โอรสา ธมฺมนิมฺมิตา
ภทฺทา กุณฺฑลเกสาติ เหสฺสติ สตฺถุสาวิกา



เตน กมฺเมน สุกเตน เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
ตโต จุตา ยามมคํ ตโตหํ ตุสิตํ คตา
ตโต จ นิมฺมานรตึ วสวตฺติปุรํ คตา
ยตฺถ ยตฺถูปปชฺชามิ ตสฺส กมฺมสฺส วาหสา
ตตฺถ ตตฺเถว ราชูนํ มเหสิตฺตมการยึ
ตโต จุตา มนุสฺเสสุ ราชูนํ จกฺกวตฺตินํ
มณฺฑลีนญฺจ ราชูนํ มเหสิตฺตมการยึ
สมฺปตฺตึ อนุโภตฺวาน เทเวสุ มานุเสสุ จ
สพฺพตฺถ สุขิตา หุตฺวา เนกกปฺเปสุ สํสรึ
อิมมฺหิ ภทฺทเก กปฺเป พฺรหฺมพนฺธุ มหายโส
กสฺสโป นาม นาเมน อุปฺปชฺชิ วทตํ วโร
อุปฏฺฐาโก มเหสิสฺส ตทา อาสิ นริสฺสโร
กาสิราชา กิกี นาม พาราณสิปุรุตฺตเม
ตสฺส ธีตา จตุตฺถาสึ ภิกฺขุทาสีติ วิสฺสุตา
ธมฺมํ สุตฺวา ชินคฺคสฺส ปพฺพชฺชํ สมโรจยึ
อนุชานิ น โน ตาโต อคาเรว ตทา มยํ
วีสํ วสฺสสหสฺสานิ วิจริมฺห อตนฺทิตา
โกมาริพฺรหฺมจริยํ ราชกญฺญา สุเขฏฺฐิตา
พุทฺโธปฏฺฐานนิรตา มุทิตา สตฺต ธีตโร



สมณี สมณคุตฺตา จ ภิกฺขุนี ภิกฺขุทาสิกา
ธมฺมา เจว สุธมฺมา จ สตฺตมี สงฺฆทาสิกา
เขมา อุปฺปลวณฺณนา จ ปฏาจารา อหนฺตทา
กิสาโคตมี ธมฺมทินฺนา วิสาขา โหติ สตฺตมี
เตหิ กมฺเมหิ สุกเตหิ เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
ปจฺฉิเม จ ภเว ทานิ คิริพฺพชปุรุตฺตเม
ชาตา เสฏฺฐิกุเล ผีเต ยทาหํ โยพฺพเน ฐิตา
โจรํ วธตฺถํ นิยฺยนฺตํ ทิสฺวา รตฺตา ตหึ อหํ
ปิตา เม ตํ สหสฺเสน โมจยิตฺวา วธา ตโต
อทาสิ ตสฺส มํ ตาโต วิทิตฺวาน มนํ มม
ตสฺสาหมาสิ วิสฺสฏฺฐา อติว ทยิตา หิตา
โส เม ภูสนโลเภน พลึ ปจฺจาหรํ ทิโส
โจรปฺปปาตํ เนตฺวาน ปพฺพเต เจตยิ วธํ
ตทาหํ ปณมิตฺวาน สตฺตุกํ สุกตญฺชลี
รกฺขนฺตี อตฺตโน ปาณํ อิมํ วจนมพฺรวึ
อิทํ สุวณฺณกายุรํ มุตฺตา เวฬุริยา พหู
สพฺพํ หรสฺสุ ภทฺทนฺเต มญฺจ ทาสีติ สาวย
โอโรปยสฺสุ กลฺยาณิ มา พาฬฺหํ ปริเทวสิ
น จาหํ อภิชานามิ อหนฺตฺวา วนมาคตํ





ยโต สรามิ อตฺตานํ ยโต ปตฺโตสฺมิ วิญฺญุตํ
น จาหํ อภิชานามิ อญฺญํ ปิยตรํ ตยา
เอหิ ตํ อุปคุยฺหิสฺสํ กตฺวาน ตํ ปทกฺขิณํ
ตํ วนฺทามิ ปุน นตฺถิ มม ตุยฺหญฺจ สงฺคโม
น หิ สพฺเพสุ ฐาเนสุ ปุริโส โหติ ปณฺฑิโต
อิตฺถีปิ ปณฺฑิตา โหติ ตตฺถ ตตฺถ วิจกฺขณา
น หิ สพฺเพสุ ฐาเนสุ ปุริโส โหติ ปณฺฑิโต
อิตฺถีปิ ปณฺฑิตา โหติ ลหุํ อตฺถํ วิจินฺติตา
ลหุญฺจ วต ขิปฺปญฺจ เนกตฺเถ สมเจตยิ
จิตฺตปุณฺณายตาเนว ตทาหํ สตฺตุกํ วธึ
โย จ อุปฺปติตํ อตฺถํ น ขิปฺปํ อนุพุชฺฌติ
โส หญฺญเต มนฺทมติ โจโรว คิริคพฺภเร
โย จ อุปฺปติตํ อตฺถํ ขิปฺปเมว นิโพธติ
มุจฺจเต สตฺตุสมฺพาธา ตทาหํ สตฺตุกา ยถา
ตทาหํ ปาตยิตฺวาน คิริทุคฺคมฺหิ สตฺตุกํ
สนฺติกํ เสตวตฺถานํ อุเปตา ปพฺพชึ อหํ
สณฺฑาเสน จ เกเส เม ลุญฺจิตฺวา สพฺพโส ตทา
ปพฺพชิตฺวาน สมยํ อาจิกฺขึสุ นิรนฺตรํ
ตโต ตํ อุคฺคเหตฺวาน นิสีทิตฺวาน เอกิกา
สมยํ ตํ วิจินฺเตสึ สุวาโน มานุสํ กรํ





ฉินฺนํ คยฺห สมีเป เม ปาตยิตฺวา อปกฺกมิ
ทิสฺวา นิมิตฺตํ อลภึ ติฏฺฐนฺตํ ปุฬวากุลํ
ตโต อุฏฺฐาย สํวิคฺคา อาปุจฺฉึ สหธมฺมิเก
เต อโวจุํ วิชานนฺติ ตํ อตฺถํ สกฺยภิกฺขโว
สาหํ ตมตฺถํ ปุจฺฉิสฺสํ อุเปตฺวา พุทฺธสาวเก
เต มมาทาย คจฺฉึสุ พุทฺธเสฏฺฐสฺส สนฺติเก
โส เม ธมฺมมเทเสสิ ขนฺธายตนธาตุโย
อสุภานิจฺจํ ทุกฺขาติ อนตฺตาติ จ นายโก
ตสฺส ธมฺมํ สุณิตฺวาหํ ธมฺมจกฺขุํ วิโสธยึ
ตโต วิญฺญาตสทฺธมฺมา ปพฺพชฺชํ อุปสมฺปทํ
อายาจิโต ตทา อาห เอหิ ภทฺเทติ นายโก
ตทาหํ อุปสมฺปนฺนา ปริตฺตํ โตยมทฺทสํ
ปาทปกฺขาลเนนาหํ ญตฺวา สอุทยพฺพยํ
ตถา สพฺเพปิ สงฺขารา อิติ สํจินฺตยึ ตทา
ตโต จิตฺตํ วิมุจฺจิ เม อนุปาทาย สพฺพโส
ขิปฺปาภิญฺญานมคฺคมฺเม ตทา ปญฺญาปยิ ชิโน
อิทฺธีสุ จ วสี โหมิ ทิพฺพาย โสตธาตุยา
ปรจิตฺตานิ ชานามิ สตฺถุสาสนการิกา
ปุพฺเพนิวาสํ ชานามิ ทิพฺพจกฺขุํ วิโสธิตํ
เขเปตฺวา อาสเว สพฺเพ วิสุทฺธาสึ สุนิมฺมลา




ปริจิณฺโณ มยา สตฺถา กตํ พุทฺธสฺส สาสนํ
โอหิโต ครุโก ภาโร ภวเนตฺติ สมูหตา
ยสฺสตฺถาย ปพฺพชิตา อคารสฺมา อนคาริยํ
โส เม อตฺโถ อนุปฺปตฺโต สพฺพสํโยชนกฺขโย
อตฺถธมฺมนิรุตฺตีสุ ปฏิภาเณ ตเถว จ
ญาณํ เม วิปุลํ สุทฺธํ พุทฺธเสฏฺฐสฺส วาหสา
กิเลสา ฌาปิตา มยฺหํ ภวา สพฺเพ สมูหตา
นาคีว พนฺธนํ เฉตฺวา วิหรามิ อนาสวา
สฺวาคตํ วต เม อาสิ พุทฺธเสฏฺฐสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ ภทฺทา กุณฺฑลเกสา ภิกฺขุนี อิมา คาถาโย อภาสิตฺถาติ
กุณฺฑลเกสีเถริยา อปทานํ สมตฺตํ
ทุติยํ กิสาโคตมีเถริยาปทานํ
ปทุมุตฺตโร นาม ชิโน สพฺพธมฺมาน ปารคู
อิโต สตสหสฺสมฺหิ กปฺเป อุปฺปชฺชิ นายโก



ตทาหํ หํสวติยํ ชาตา อญฺญตเร กุเล
อุเปตฺวา ตํ นรวรํ สรณํ สมุปาคมึ
ธมฺมญฺจ ตสฺส อสฺโสสึ จตุสจฺจูปสญฺหิตํ
มธุรํ ปรมสฺสาทํ จิตฺตสนฺติสุขาวหํ
ตทาปิ ภิกฺขุนึ ธีโร ลูขจีวรธาริกํ
ฐเปนฺโต เอตทคฺคมฺหิ วณฺณยิ ปุริสุตฺตโม
ชเนตฺวานปฺปกํ ปีตึ สุตฺวา ภิกฺขุนิยา คุณํ
การํ กตฺวาน พุทฺธสฺส ยถาสตฺติ ยถาพลํ
นิปจฺจ มุนิธีรนฺตํ ตํ ฐานํ อภิปตฺถยึ
ตทานุโมทิ สมฺพุทฺโธ ฐานลาภาย นายโก
สตสหสฺเส อิโต กปฺเป โอกฺกากกุลสมฺภโว
โคตโม นาม นาเมน สตฺถา โลเก ภวิสฺสติ
ตสฺส ธมฺเมสุ ทายาทา โอรสา ธมฺมนิมฺมิตา
กิสาโคตมิ นาม นาเมน เหสฺสติ สตฺถุสาวิกา
ตํ สุตฺวา มุทิตา หุตฺวา ยาวชีวํ ตทา ชินํ
เมตฺตจิตฺตา ปริจรึ ปจฺจเยหิ วินายกํ
เตหิ กมฺเมหิ สุกเตหิ เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
อิมมฺหิ ภทฺทเก กปฺเป พฺรหฺมพนฺธุ มหายโส
กสฺสโป นาม นาเมน อุปฺปชฺชิ วทตํ วโร




อุปฏฺฐาโก มเหสิสฺส ตทา อาสิ นริสฺสโร
กาสิราชา กิกี นาม พาราณสิปุรุตฺตเม
ปญฺจมี ตสฺส ธีตาหํ ธมฺมา นาเมน วิสฺสุตา
ธมฺมํ สุตฺวา ชินคฺคสฺส ปพฺพชฺชํ สมโรจยึ
อนุชานิ น โน ตาโต อคาเรว ตทา มยํ
วีสวสฺสสหสฺสานิ วิจริมฺห อตนฺทิตา
โกมาริพฺรหฺมจริยํ ราชกญฺญา สุเข ฐิตา
พุทฺโธปฏฺฐานนิรตา มุทิตา สตฺต ธีตโร
สมณี สมณคุตฺตา จ ภิกฺขุนี ภิกฺขุทาสิกา
ธมฺมา เจว สุธมฺมา จ สตฺตมี สงฺฆทาสิกา
เขมา อุปฺปลวณฺณา จ ปฏาจารา จ กุณฺฑลา
อหญฺจ ธมฺมทินฺนา จ วิสาขา โหติ สตฺตมี
เตหิ กมฺเมหิ สุกเตหิ เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
ปจฺฉิเม จ ภเว ทานิ ชาตา เสฏฺฐิกุเล อหํ
ทุคฺคเต อธเน นีเจ คตา จ สธนํ กุลํ
ปติฏฺฐเปตฺวาน เสสา เม ทิสฺสนฺติ อธนา อิติ
ยทา จ ปสุตา อาสึ สพฺเพสํ ทยิตา ตทา
ยทา โส ตรุโณ ปุตฺโต โกมารโก สุเขฏฺฐิโต
สปาณมิว กนฺโต เม ตทา ยมวสํ คโต





โสกฏฺฏา ทินวทนา อสฺสุเนตฺตา รุทมุขา
มตํ กุณปมาทาย วิลปนฺตี คมามหํ
ตทา เอเกน สนฺทิฏฺฐา อุเปตฺวา ภิสกฺกุตฺตมํ
อโวจํ เทหิ เภสชฺชํ ปุตฺตสญฺชีวนนฺติ โภ
น วิชฺชนฺเต มตา ยสฺมึ เคเห สิทฺธตฺถกํ ตโต
อาหราติ ชิโน อาห วินโยปายโกวิโท
ตทา คมิตฺวา สาวตฺถึ น ลภึ ตาทิสํ ฆรํ
กุโต สิทฺธตฺถกํ ตสฺมา ตโต ลทฺธา สตึ อหํ
กุณปํ ฉฑฺฑยิตฺวาน อุเปสึ โลกนายกํ
ทูรโต จ มมํ ทิสฺวา อโวจ มธุรสฺสโร
โย จ วสฺสสตํ ชีเว อปสฺสํ อุทยพฺพยํ
เอกาหํ ชีวิตํ เสยฺโย ปสฺสโต อุทยพฺพยํ
น คามธมฺโม นิคมสฺส ธมฺโม
น จาปิยํ เอกกุลสฺส ธมฺโม
สพฺพสฺส โลกสฺส สเทวกสฺส
เอโสว ธมฺโม ยทิทํ อนิจฺจตา
สาหํ สุตฺวานิมา คาถา ธมฺมจกฺขุํ วิโสธยึ
ตโต วิญฺญาตสทฺธมฺมา ปพฺพชึ อนคาริยํ
ตถาปิ ปพฺพชิตา สนฺตี ยุญฺชนฺตี ชินสาสเน
น จิเรเนว กาเลน อรหตฺตํ อปาปุณึ




อิทฺธีสุ จ วสี โหมิ ทิพฺพาย โสตธาตุยา
ปรจิตฺตานิ ชานามิ สตฺถุสาสนการิกา
ปุพฺเพนิวาสํ ชานามิ ทิพฺพจกฺขุํ วิโสธิตํ
เขเปตฺวา อาสเว สพฺเพ วิสุทฺธาสึ สุนิมฺมลา
ปริจิณฺโณ มยา สตฺถา กตํ พุทฺธสฺส สาสนํ
โอหิโต ครุโก ภาโร ภวเนตฺติ สมูหตา
ยสฺสตฺถาย ปพฺพชิตา อคารสฺมา อนคาริยํ
โส เม อตฺโถ อนุปฺปตฺโต สพฺพสํโยชนกฺขโย
อตฺถธมฺมนิรุตฺตีสุ ปฏิภาเณ ตเถว จ
ฌานํ เม วิปุลํ สุทฺธํ พุทฺธเสฏฺฐสฺส วาหสา
สงฺการกูฏา อาหริตฺวา สุสานา รถิยาปิจ
ตโต สงฺฆาฏิกํ กตฺวา ลูขํ ธาเรมิ จีวรํ
ชิโน ตสฺมึ คุเณ ตุฏฺโฐ ลูขจีวรธารเณ
ฐเปสิ เอตทคฺคมฺหิ ปริสาสุ วินายโก
กิเลสา ฌาปิตา มยฺหํ ภวา สพฺเพ สมูหตา
นาคีว พนฺธนํ เฉตฺวา วิหรามิ อนาสวา
สฺวาคตํ วต เม อาสิ พุทฺธเสฏฺฐสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ


อิตฺถํ สุทํ กิสาโคตมี ภิกฺขุนี อิมา คาถาโย อภาสิตฺถาติ
กิสาโคตมีเถริยา อปทานํ สมตฺตํ
ตติยํ ธมฺมทินฺนาเถริยาปทานํ
ปทุมุตฺตโร นาม ชิโน สพฺพธมฺมาน ปารคู
อิโต สตสหสฺสมฺหิ กปฺเป อุปฺปชฺชิ นายโก
ตทาหํ หํสวติยา กุเล อญฺญตเร อหุ
ปรกมฺมํ กรี อาสึ นิปกา สีลสํวุตา
ปทุมุตฺตรสฺส พุทฺธสฺส สุชาโต อคฺคสาวโก
วิหารา อภินิกฺขมฺม ปิณฺฑปาตาย คจฺฉติ
ฆฏํ คเหตฺวา คจฺฉนฺตี ตทา อุทกหาริกา
ตํ ทิสฺวา อททึ ปูวํ ปสนฺนา เสหิ ปาณิภิ
ปฏิคฺคเหตฺวา ตตฺเถว นิสินฺโน ปริภุญฺชิ โส
ตโต เนตฺวาน ตํ เคหํ อทาสึ ตสฺส โภชนํ
ตโต เม อยฺยโก ตุฏฺโฐ อกาสิ สุณิสํ สกํ
สสฺสุยา สห คนฺตฺวาน สมฺพุทฺธํ อภิวาทยึ
ตทา โส ธมฺมกถิกํ ภิกฺขุนึ ปริกิตฺตยํ
ฐเปสิ เอตทคฺคมฺหิ ตํ สุตฺวา มุทิตา อหํ
นิมนฺตยิตฺวา สุคตํ สสงฺฆํ โลกนายกํ
มหาทานํ ททิตฺวาน ตํ ฐานํ อภิปตฺถยึ



ตโต มํ สุคโต อาห ฆนนินฺนาทสุสฺสุโร
มมุปฏฺฐานนิรตา สสงฺฆปริเวสิกา
สทฺธมฺมสฺสวเน ยุตฺตา คุณวฑฺฒิตมานสา
ภทฺเท ภวสฺสุ มุทิตา ลจฺฉเสตํ ปณิธิผลํ
สตสหสฺเส อิโต กปฺเป โอกฺกากกุลสมฺภโว
โคตโม นาม นาเมน สตฺถา โลเก ภวิสฺสติ
ตสฺส ธมฺเมสุ ทายาทา โอรสา ธมฺมนิมฺมิตา
ธมฺมทินฺนาติ นาเมน เหสฺสติ สตฺถุสาวิกา
ตํ สุตฺวา มุทิตา หุตฺวา ยาวชีวํ มหามุนึ
เมตฺตจิตฺตา ปริจรึ ปจฺจเยหิ วินายกํ
เตน กมฺเมน สุกเตน เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
อิมมฺหิ ภทฺทเก กปฺเป พฺรหฺมพนฺธุ มหายโส
กสฺสโป นาม นาเมน อุปฺปชฺชิ วทตํ วโร
อุปฏฺฐาโก มเหสิสฺส ตทา อาสิ นริสฺสโร
กาสิราชา กิกี นาม พาราณสิปุรุตฺตเม
ฉฏฺฐา ตสฺส อหํ ธีตา สุธมฺมา อิติ วิสฺสุตา
ธมฺมํ สุตฺวา ชินคฺคสฺส ปพฺพชฺชํ สมโรจยึ
อนุชานิ น โน ตาโต อคาเรว ตทา มยํ
วีสํ วสฺสสหสฺสานิ วิจริมฺห อตนฺทิตา
ตติยํ ภาณวารํ




โกมาริพฺรหฺมจริยํ ราชกญฺญา สุเขฏฺฐิตา
พุทฺโธปฏฺฐานนิรตา มุทิตา สตฺต ธีตโร
สมณี สมณคุตฺตา จ ภิกฺขุนี ภิกฺขุทาสิกา
ธมฺมา เจว สุธมฺมา จ สตฺตมี สงฺฆทาสิกา
เขมา อุปฺปลวณฺณา จ ปฏาจารา จ กุณฺฑลา
โคตมี จ อหํ เจว วิสาขา โหติ สตฺตมี
เตหิ กมฺเมหิ สุกเตหิ เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
ปจฺฉิเม จ ภเว ทานิ คิริพฺพชปุรุตฺตเม
ชาตา เสฏฺฐิกุเล ผีเต สพฺพกามสมิทฺธเน
ยทา รูปคุณูเปตา ปฐเม โยพฺพเน ฐิตา
ตทา ปรกุลํ คนฺตฺวา วสึ สุขสมปฺปิตา
อุเปตฺวา โลกสรณํ สุณิตฺวา ธมฺมเทสนํ
อนาคามิผลํ ปตฺโต สามิโก เม สุพุทฺธิมา
ตทา ตํ อนุชาเนตฺวา ปพฺพชึ อนคาริยํ
น จิเรเนว กาเลน อรหตฺตํ อปาปุณึ
ตทา อุปาสโก โส มํ อุปคนฺตฺวา อปุจฺฉถ
คมฺภีเร นิปุเณ ปเญฺห เต สพฺเพ พฺยากรึ อหํ
ชิโน ตสฺมึ คุเณ ตุฏฺโฐ เอตทคฺเค ฐเปสิ มํ
ภิกฺขุนึ ธมฺมกถิกํ นาญฺญํ ปสฺสามิ เอทิสํ



ธมฺมทินฺนา ยถา ธีรา เอวํ ธาเรถ ภิกฺขโว
เอวาหํ ปณฺฑิตา นาม นายเกนานุกมฺปิตา
ปริจิณฺโณ มยา สตฺถา กตํ พุทฺธสฺส สาสนํ
โอหิโต ครุโก ภาโร ภวเนตฺติ สมูหตา
ยสฺสตฺถาย ปพฺพชิตา อคารสฺมา อนคาริยํ
โส เม อตฺโถ อนุปฺปตฺโต สพฺพสํโยชนกฺขโย
อิทฺธีสุ จ วสี โหมิ ทิพฺพาย โสตธาตุยา
ปรจิตฺตานิ ชานามิ พุทฺธสาสนการิกา
ปุพฺเพนิวาสํ ชานามิ ทิพฺพจกฺขุํ วิโสธิตํ
เขเปตฺวา อาสเว สพฺเพ วิสุทฺธาสึ สุนิมฺมลา
กิเลสา ฌาปิตา มยฺหํ ภวา สพฺเพ สมูหตา
นาคีว พนฺธนํ เฉตฺวา วิหรามิ อนาสวา
สฺวาคตํ วต เม อาสิ พุทฺธเสฏฺฐสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ ธมฺมทินฺนา ภิกฺขุนี อิมา คาถาโย อภาสิตฺถาติ
ธมฺมทินฺนาเถริยา อปทานํ สมตฺตํ



จตุตฺถํ สกุลาเถริยาปทานํ
ปทุมุตฺตโร นาม ชิโน สพฺพธมฺมาน ปารคู
อิโต สตสหสฺสมฺหิ กปฺเป อุปฺปชฺชิ นายโก
หิตาย สพฺพสตฺตานํ สุขาย วทตํ วโร
อตฺถาย ปุริสาชญฺโญ ปฏิปนฺโน สเทวเก
ยสคฺคปฺปตฺโต สิริมา กิตฺติวณฺณภโต ชิโน
ปูชิโต สพฺพโลกสฺส ทิสา สพฺพา สุวิสฺสุโต
อุตฺติณฺณวิจิกิจฺโฉ โส วีติวตฺตกถํกโถ
สมฺปุณฺณมนสงฺกปฺโป ปตฺโต สมฺโพธิมุตฺตมํ
อนุปฺปนฺนสฺส มคฺคสฺส อุปฺปาเทตา นรุตฺตโม
อนกฺขาตญฺจ อกฺขาสิ อสญฺชาตญฺจ สญฺชนี
มคฺคญฺญู จ มคฺควิทู มคฺคกฺขายี นราสโภ
มคฺคสฺส กุสโล สตฺถา สารถีนํ วรุตฺตโม
มหาการุณิโก นาโถ ธมฺมํ เทเสติ นายโก
นิมุคฺเค กามปงฺกมฺหิ สมุทฺธรติ ปาณิโน
ตทาหํ หํสวติยํ ชาตา ขตฺติยนนฺทนา
สุรูปา สธนา จาปิ ทยิตา จ สิรีมตี
อานนฺทสฺส มหารญฺโญ ธีตา ปรมโสภนา
เวมาตา ภคินี จาปิ ปทุมุตฺตรนามิโน




ราชกญฺญาหิ สหิตา สพฺพาภรณภูสิตา
อุปคมฺม มหาวีรํ อสฺโสสึ ธมฺมเทสนํ
ตทา หิ โส โลกวิทู ภิกฺขุนึ ทิพฺพจกฺขุกํ
จตุปริสาย มชฺเฌ อคฺคฏฺฐาเน ฐเปสิ ตํ
สุณิตฺวา ตมหํ หฏฺฐา ทานํ ทตฺวาน สตฺถุโน
ปูเชตฺวาน จ สมฺพุทฺธํ ทิพฺพจกฺขุํ อปตฺถยึ
ตโต อโวจ มํ สตฺถา นนฺเท ลจฺฉสิ ปตฺถิตํ
ปทีปธมฺมทานานํ ผลเมตํ สุนิจฺฉิตํ
สตสหสฺเส อิโต กปฺเป โอกฺกากกุลสมฺภโว
โคตโม นาม นาเมน สตฺถา โลเก ภวิสฺสติ
ตสฺส ธมฺเมสุ ทายาทา โอรสา ธมฺมนิมฺมิตา
สกุลาติ จ นาเมน เหสฺสสิ สตฺถุสาวิกา
เตน กมฺเมน สุกเตน เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
อิมมฺหิ ภทฺทเก กปฺเป พฺรหฺมพนฺธุ มหายโส
กสฺสโป นาม นาเมน อุปฺปชฺชิ วทตํ วโร
ปริพฺพาชิกินี อาสึ ตทาหํ เอกจารินี
ภิกฺขาย วิจริตฺวาน อลภึ เตลมตฺตกํ
เตน ทีปํ ปทีเปตฺวา อุปฏฺฐึ สพฺพสํวรํ
เจติยํ ทิปทคฺคสฺส วิปฺปสนฺเนน เจตสา





เตน กมฺเมน สุกเตน เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
ยตฺถ ยตฺถูปปชฺชามิ ตสฺส กมฺมสฺส วาหสา
สญฺชลนฺติ มหาทีปา ตตฺถ ตตฺถ คตาย เม
ติโรกุฑฺฑํ ติโรเสลํ สมติคฺคยฺห ปพฺพตํ
ปสฺสามหํ ยทิจฺฉามิ ทีปทานสฺสิทํ ผลํ
วิสุทฺธนยนา โหมิ ยสสา ปชฺชลามหํ
สทฺธา ปญฺญวตี เจว ทีปทานสฺสิทํ ผลํ
ปจฺฉิเม จ ภเว ทานิ ชาตา วิปฺปกุเล อหํ
ปหูตธนธญฺญมฺหิ มุทิเต ราชปูชิเต
อหํ สพฺพงฺคสมฺปนฺนา สพฺพาภรณภูสิตา
ปุรปฺปเวเส สุคตํ วาตปาเน ฐิตา อหํ
ทิสฺวา ชลนฺตํ ยสสา เทวมนุสฺสสกฺกตํ
อนุพฺยญฺชนสมฺปนฺนํ ลกฺขเณหิ วิภูสิตํ
อุทคฺคจิตฺตา สุมนา ปพฺพชฺชํ สมโรจยึ
น จิเรเนว กาเลน อรหตฺตํ อปาปุณึ
อิทฺธีสุ จ วสี โหมิ ทิพฺพาย โสตธาตุยา
ปรจิตฺตานิ ชานามิ สตฺถุสาสนการิกา
ปุพฺเพนิวาสํ ชานามิ ทิพฺพจกฺขุํ วิโสธิตํ
เขเปตฺวา อาสเว สพฺเพ วิสุทฺธาสึ สุนิมฺมลา



ปริจิณฺโณ มยา สตฺถา กตํ พุทฺธสฺส สาสนํ
โอหิโต ครุโก ภาโร ภวเนตฺติ สมูหตา
ยสฺสตฺถาย ปพฺพชิตา อคารสฺมา อนคาริยํ
โส เม อตฺโถ อนุปฺปตฺโต สพฺพสํโยชนกฺขโย
ตโต มหาการุณิโก เอตทคฺเค ฐเปสิ มํ
ทิพฺพจกฺขุกานํ อคฺคา สกุลาติ นรุตฺตโม
กิเลสา ฌาปิตา มยฺหํ ภวา สพฺเพ สมูหตา
นาคีว พนฺธนํ เฉตฺวา วิหรามิ อนาสวา
สฺวาคตํ วต เม อาสิ พุทฺธเสฏฺฐสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ สกุลา ภิกฺขุนี อิมา คาถาโย อภาสิตฺถาติ
สกุลาเถริยา อปทานํ สมตฺตํ
ปญฺจมํ นนฺทาเถริยาปทานํ
ปทุมุตฺตโร นาม ชิโน สพฺพธมฺมาน ปารคู
อิโต สตสหสฺสมฺหิ กปฺเป อุปฺปชฺชิ นายโก
โอวาทโก วิญฺญาปโก ตารโก สพฺพปาณินํ
เทสนากุสโล พุทฺโธ ตาเรสิ ชนตํ พหุํ



อนุกมฺปโก การุณิโก หิเตสี สพฺพปาณินํ
สมฺปตฺเต ติตฺถิเย สพฺเพ ปญฺจสีเล ปติฏฺฐหิ
เอวํ นิรากุลํ อาสิ สุญฺญตํ ติตฺถิเยหิ จ
วิจิตฺตํ อรหนฺเตหิ วสีภูเตหิ ตาทิภิ
รตนานฏฺฐปญฺญาสํ อุคฺคโต โส มหามุนิ
กญฺจนคฺฆิยสงฺกาโส ทฺวตฺตึสวรลกฺขโณ
วสฺสสตสหสฺสานิ อายุ วิชฺชติ ตาวเท
ตาวตา ติฏฺฐมาโน โส ตาเรสิ ชนตํ พหุํ
ตทาหํ หํสวติยํ ชาตา เสฏฺฐิกุเล อหุ
นานารตนปชฺโชเต มหาสุขสมปฺปิตา
อุเปตฺวา ตํ มหาวีรํ อสฺโสสึ ธมฺมเทสนํ
อมตํ ปรมสฺสาทํ ปรมตฺถํ นิเวทกํ
ตทา นิมนฺตยิตฺวาน สสงฺฆํ โลกนายกํ
ทตฺวา ตสฺส มหาทานํ ปสนฺนา เสหิ ปาณิภิ
ฌายินีนํ ภิกฺขุนีนํ อคฺคฏฺฐานํ อปตฺถยึ
นิปจฺจ สิรสา วีรํ สสงฺฆํ โลกนายกํ
ตทา อทนฺตทมโก ติโลกสรโณ ปภู
พฺยากาสิ นรสุนฺธโร ลจฺฉเสตํ สุปตฺถิตํ
สตสหสฺเส อิโต กปฺเป โอกฺกากกุลสมฺภโว
โคตโม นาม นาเมน สตฺถา โลเก ภวิสฺสติ




ตสฺส ธมฺเมสุ ทายาทา โอรสา ธมฺมนิมฺมิตา
นนฺทาติ นาม นาเมน เหสฺสติ สตฺถุสาวิกา
ตํ สุตฺวา มุทิตา หุตฺวา ยาวชีวํ ตทา ชินํ
เมตฺตจิตฺตา ปริจรึ ปจฺจเยหิ วินายกํ
เตน กมฺเมน สุกเตน เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
ตโต จุตา ยามมคํ ตโตหํ ตุสิตํ คตา
ตโต จ นิมฺมานรตึ วสวตฺติปุรํ คตา
ยตฺถ ยตฺถูปปชฺชามิ ตสฺส กมฺมสฺส วาหสา
ตตฺถ ตตฺเถว ราชูนํ มเหสิตฺตมการยึ
ตโต จุตา มนุสฺสตฺเต ราชูนํ จกฺกวตฺตินํ
มณฺฑลีนญฺจ ราชูนํ มเหสิตฺตมการยึ
สมฺปตฺตึ อนุโภตฺวาน เทเวสุ มนุเชสุ จ
สพฺพตฺถ สุขิตา หุตฺวา เนกกปฺเปสุ สํสรึ
ปจฺฉิเม ภวสมฺปตฺเต ปุรสฺมึ กปิลวฺหเย
รญฺโญ สุทฺโธทนสฺสาหํ ธีตา อาสึ อนินฺทิตา
รํสิริว รูปินึ ทิสฺวา นนฺทิตํ อาสิ ตํ กุลํ
เตน นนฺทาติ เม นามํ สุนฺทรา ปวรา อหํ
ยุวตีนญฺจ สพฺพาสํ กลฺยาณีติ จ วิสฺสุตา
ตสฺมึปิ นคเร รมฺเม ฐเปตฺวา ตํ ยโสธรํ



เชฏฺโฐ ภาตา ติโลกคฺโค ปจฺฉิโม อรหา ตถา
เอกกินี คหฏฺฐาหํ มาตุยา ปริโจทิตา
สากิยมฺหิ กุเล ชาตา ปุตฺเต พุทฺธานุชา ตุวํ
นนฺเทนปิ วินา ภูตา อคาเร กึ นุ ลจฺฉสิ
ชราวสานํ โยพฺพญฺญํ รูปํ อสุจิสมฺมตํ
โรคนฺตมปิจาโรคฺยํ ชีวิตํ มรณนฺติกํ
อิทํปิ เต สุภํ รูปํ สสิกนฺตํ มโนหรํ
ภูสนานํ อลงฺการํ สิริสงฺเกตสนฺนิภํ
ปูชิตํ โลกสารํว นยนานํ รสายนํ
ปุญฺญานํ กิตฺติชนนํ โอกฺกากกุลนนฺทนํ
น จิเรเนว กาเลน ชรา สมภิโภสฺสติ
ปหาย เคหํ คารยฺหํ จร ธมฺมมนินฺทิเต
สุตฺวาหํ มาตุ วจนํ ปพฺพชึ อนคาริยํ
เทเหน น ตุ จิตฺเตน รูปโยพฺพนโลลิตา
มหตา จ ปยตฺเตน ฌานชฺเฌน สรํ มมํ
กาตุญฺจ วทเต มาตา น จาหํ ตตฺถ อุสฺสุกา
ตโต มหาการุณิโก ทิสฺวา มํ กมลานนํ
นิพฺพินฺทนตฺถํ รูปสฺมึ มม จกฺขุปเถ ชิโน
สเกน อานุภาเวน อิตฺถึ มาเปสิ โสภนํ
ทสฺสนียํ สุรุจิรํ มมโตปิ สุรูปินึ






ตมหํ วิมฺหิตา ทิสฺวา อติวิมฺหิตเทหินึ
จินฺตยึ สผลํ เมติ เนตฺตลาภญฺจ มานุสํ
ตมหํ เอหิ สุภเณ เยนตฺโถ ตํ วเทหิ เม
กุลนฺเต นามโคตฺตญฺจ วท เม ยทิ เต ปิยํ
น ปญฺหกาโล สุภเณ อุจฺฉงฺเค มํ นิเวสย
สีทนฺติว มมงฺคานิ ปสุปฺปย มุหุตฺตกํ
ตโต สีสํ มมงฺเก สา กตฺวา สยิ สุโสภณา
ตสฺสา ลลาเต ปติตา ลุทฺธา ปรมทารุณา
สห ตสฺสา นิปาเตน ปีฬกา อุปปชฺชถ
ปคฺฆรึสุ ปภินฺนา จ กุณปา ปุพฺพโลหิตา
สมฺภินฺนํ วทนญฺจาปิ กุณปปูติคนฺธิกํ
อุทฺธุมาตํ วินีลญฺจ สพฺพญฺจาปิ สรีรกํ
สา ปเวธิตสพฺพงฺคี นิสฺสสนฺตี มหุํ มหุํ
เวทยนฺตี สกํ ทุกฺขํ กรุณํ ปริเทวยิ
ทุกฺเขน ทุกฺขิตา โหมิ ผุสยนฺตี จ เวทนา
มหาทุกฺเข นิมุคฺคมฺหิ สรณํ โหหิ เม สขี
กุหึ วทนโสภนฺเต กุหินฺเต ตุงฺคนาสิกา
ตมฺพพิมฺพวโรฏฺฐนฺเต วทนนฺเต กุหึ คตํ
กุหึ สสินิภํ วณฺณํ กมฺพุคิวา กุหึ คตา
ทามามาลญฺจ เต กณฺณํ เววณฺณํ สมุปาคตํ





มกุลปทุมาการา กลสาว ปโยธรา
ปภินฺนา ปูติกุณปา ทุฏฺฐคนฺธชมาคตา
เวทิมชฺฌา ปุถุสฺโสณิ สุณาว นีตกิพฺพิสา
ชาตา อมชฺฌภริตา อโห รูปํ อสสฺสตํ
สพฺพํ สรีรสญฺชาตํ ปูติคนฺธํ ภยานกํ
สุสานมิว เชคุจฺฉํ รมนฺเต ยตฺถ พาลิยา
ตทา มหาการุณิโก ภาตา เม โลกนายโก
ทิสฺวา สํวิคฺคจิตฺตํ มํ อิมา คาถา อภาสถ
อาตุรํ กุณปํ ปูตึ ปสฺส นนฺเท สมุสฺสยํ
อสุภาย จิตฺตํ ภาเวหิ เอกคฺคํ สุสมาหิตํ
ยถา อิทํ ตถา เอตํ ยถา เอตํ ตถา อิทํ
ทุคฺคนฺธํ ปูติกํ วาติ พาลานํ อภินนฺทิตํ
เอวเมตํ อเวกฺขนฺติ รตฺตินฺทิวมตนฺทิตา
ตโต สกาย ปญฺญาย อภินิพฺพิชฺช ทกฺขสิ
ตโตหํ อาสิ สํวิคฺคา สุตฺวา คาถา สุภาสิตา
ตตฺรฏฺฐิตาวหํ สนฺตี อรหตฺตํ อปาปุณึ
ยตฺถ ยตฺถ นิสินฺนาหํ ตทา ฌานปรายนา
ชิโน ตสฺมึ คุเณ ตุฏฺโฐ เอตทคฺเค ฐเปสิ มํ
กิเลสา ฌาปิตา มยฺหํ ภวา สพฺเพ สมูหตา
นาคีว พนฺธนํ เฉตฺวา วิหรามิ อนาสวา





สฺวาคตํ วต เม อาสิ พุทฺธเสฏฺฐสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ นนฺทา ภิกฺขุนี ชนปทกลฺยาณี อิมา คาถาโย
อภาสิตฺถาติ
นนฺทาเถริยา อปทานํ สมตฺตํ
ฉฏฺฐํ โสณาเถริยาปทานํ
ปทุมุตฺตโร นาม ชิโน สพฺพธมฺมาน ปารคู
อิโต สตสหสฺสมฺหิ กปฺเป อุปฺปชฺชิ นายโก
ตทา เสฏฺฐิกุเล ชาตา สุขิตา สชฺชิตา ปิยา
อุเปตฺวา ตํ มุนิวรํ อสฺโสสึ มธุรํ วจํ
อารทฺธวิริยานคฺคํ วณฺเณติ ภิกฺขุนึ ชิโน
ตํ สุตฺวา มุทิตา หุตฺวา การํ กตฺวาน สตฺถุโน
อภิวาทิย สมฺพุทฺธํ ตํ ฐานํ ปตฺถยึ ตทา
อนุโมทิ มหาวีโร สิชฺฌตํ ปณิธิ ตว
สตสหสฺเส อิโต กปฺเป โอกฺกากกุลสมฺภโว
โคตโม นาม นาเมน สตฺถา โลเก ภวิสฺสติ



ตสฺส ธมฺเมสุ ทายาทา โอรสา ธมฺมนิมฺมิตา
โสณาติ นาม นาเมน เหสฺสติ สตฺถุสาวิกา
ตํ สุตฺวา มุทิตา หุตฺวา ยาวชีวํ ตถา ชินํ
เมตฺตจิตฺตา ปริจรึ ปจฺจเยหิ วินายกํ
เตน กมฺเมน สุกเตน เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
ปจฺฉิเม จ ภเว ทานิ ชาตา เสฏฺฐิกุเล อหํ
สาวตฺถิยํ ปุรวเร อิทฺเธ ผีเต มหทฺธเน
ยทา จ โยพฺพนํ ปตฺตา คนฺตฺวา ปติกุลํ อหํ
ทส ปุตฺตานิ อชนึ สุรูปานิ วิเสสโต
สุเข ฐิตา จ เต สพฺเพ ชนเนตฺตมโนหรา
อมิตฺตานมฺปิ รุจิตา มม ปเคว เต ปิยา
ตโต มยฺหํ อกามาย ทสปุตฺตปุรกฺขโต
ปพฺพชิตฺถ ส เม ภตฺตา เทวเทวสฺส สาสเน
ตเทกิกา วิจินฺเตสึ ชีวิเตนาลมตฺถุ เม
ชินาย ปติปุตฺเตหิ พุทฺธายปิ วรากิยา
อหํปิ ตตฺถ คจฺฉิสฺสํ สมฺปตฺโต ยตฺถ เม ปติ
เอวาหํ จินฺตยิตฺวาน ปพฺพชึ อนคาริยํ
ตโต มมํ ภิกฺขุนิโย เอกํ ภิกฺขุนุปสฺสเย
วิหาย คญฺฉุโมวาทํ ตาเปหิ อุทกํ อิติ



ตทา อุทกมาเนตฺวา โอกิริตฺวาน กุมฺภิยา
จุลฺเล ฐเปตฺวา อาสินา ตโต จิตฺตํ สมาทหึ
ขนฺเธ อนิจฺจโต ทิสฺวา ทุกฺขโต จ อนตฺตโต
เขเปตฺวา อาสเว สพฺเพ อรหตฺตํ อปาปุณึ
ตทาคนฺตฺวา ภิกฺขุนิโย อุโณฺหทกมปุจฺฉิสุํ
เตโชธาตุํ อธิฏฺฐาย ขิปฺปํ สนฺตาปยึ ชลํ
วิมฺหิตา ตา ชินวรํ เอตมตฺถมสาวยุํ
ตํ สุตฺวา มุทิโต นาโถ อิมํ คาถํ อภาสถ
โย จ วสฺสสตํ ชีเว กุสีโต หีนวีริโย
เอกาหํ ชีวิตํ เสยฺโย วิริยารภโต ทฬฺหํ
อาราธิโต มหาวีโร มยา สุปฺปฏิปตฺติยา
อารทฺธวิริยานคฺคํ มมาห ส มหามุนิ
กิเลสา ฌาปิตา มยฺหํ ภวา สพฺเพ สมูหตา
นาคีว พนฺธนํ เฉตฺวา วิหรามิ อนาสวา
สฺวาคตํ วต เม อาสิ พุทฺธเสฏฺฐสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ โสณา ภิกฺขุนี อิมา คาถาโย อภาสิตฺถาติ
โสณาเถริยา อปทานํ สมตฺตํ



สตฺตมํ ภทฺทกาปิลานีเถริยาปทานํ
ปทุมุตฺตโร นาม ชิโน สพฺพธมฺมาน ปารคู
อิโต สตสหสฺสมฺหิ กปฺเป อุปฺปชฺชิ นายโก
ตทา หิ หํสวติยํ วิเทโห นาม นามโก
เสฏฺฐี ปหูตรตโน ตสฺส ชายา อโหสหํ
กทาจิ โส นราทิจฺจํ อุเปจฺจ สปริชฺชโน
ธมฺมํ อสฺโสสิ พุทฺธสฺส สพฺพทุกฺขกฺขยาวหํ
สาวกํ ธุตวาทานํ อคฺคํ กิตฺเตสิ นายโก
สุตฺวา สตฺตาหิกํ ทานํ ทตฺวา พุทฺธสฺส ตาทิโน
นิปจฺจ สิรสา ปาเท ตํ ฐานํ อภิปตฺถยึ
ส หาสยนฺโต ปริสํ ตทา หิ นรปุงฺคโว
เสฏฺฐิโน อนุกมฺปาย อิมา คาถา อภาสถ
ลจฺฉเส ปตฺถิตํ ฐานํ นิพฺพุโต โหหิ ปุตฺตก
สตสหสฺเส อิโต กปฺเป โอกฺกากกุลสมฺภโว
โคตโม นาม นาเมน สตฺถา โลเก ภวิสฺสติ
ตสฺส ธมฺเมสุ ทายาโท โอรโส ธมฺมนิมฺมิโต
กสฺสโป นาม นาเมน เหสฺสติ สตฺถุสาวโก
ตํ สุตฺวา มุทิโต หุตฺวา ยาวชีวํ ตทา ชินํ
เมตฺตจิตฺโต ปริจริ ปจฺจเยหิ วินายกํ




สาสนํ โชตยิตฺวาน โส มทฺทิตฺวา กุติตฺถิเย
เวเนยฺยํ วินยิตฺวาน นิพฺพุโต โส สสาวโก
นิพฺพุเต ตมฺหิ โลกคฺเค ปูชนตฺถาย สตฺถุโน
ญาติมิตฺเต สมาเนตฺวา สห เตหิ อการยิ
สตฺตโยชนิกํ ถูปํ อุพฺเพธํ รตนามยํ
ชลนฺตํ สตรํสีว สาลราชํว ผุลฺลิตํ
สตฺตสตสหสฺสานิ จาติโย สตฺต การยึ
นฬคฺคิ วิย โชตนฺเต รตเนเหว สตฺตหิ
คนฺธเตเลหิ ปูเรตฺวา ทีปานิ อุชฺชลยึ ตหึ
ปูชนตฺถาย มเหสิสฺส สพฺพสตฺตานุกมฺปิโน
สตฺตสตสหสฺสานิ ปุณฺณกุมฺภานิ การยึ
รตเนเหว ปุณฺณานิ ปูชนตฺถาย มเหสิโน
มชฺเฌ อฏฺฐฏฺฐกุมฺภีนํ อุสฺสิตา กญฺจนคฺฆิโย
อติโรจนฺติ วณฺเณน สารเทว ทิวากโร
จตุทฺวาเรสุ โสภนฺติ โตรณา รตนามยา
อุสฺสิตา ผลกา รมฺมา โสภนฺติ รตนามยา
วิโรจนฺติ ปริกฺขาโย อวฏํสา สุนิมฺมิตา
อุสฺสิตานิ ปฏากานิ รตนานิ วิโรจเร
สุรตฺตํ สุกตญฺเจตํ เจติยํ รตนามยํ
อติโรจติ วณฺเณน สสชฺฌาว ทิวากโร




ถูปสฺส เม ทิสา ติสฺโส หริตาเลน ปูรยึ
เอกา มโนสิลาเยกา อญฺชเนน จ เอกิกา
ปูชํ เอตาทิสํ รมฺมํ กาเรตฺวา วรวาทิโน
อทาสึ ทานํ สงฺฆสฺส ยาวชีวํ ยถาพลํ
สหาหํ เสฏฺฐินา เตน ตานิ ปุญฺญานิ สพฺพโส
ยาวชีวํ กริตฺวาน สหาว สุคตึ คตา
สมฺปตฺติโยนุภุตฺวาน เทวตฺเต อถ มานุเส
ฉายา วิย สรีเรน สห เตเนว สํสรึ
เอกนวุเต อิโต กปฺเป วิปสฺสี นาม นายโก
อุปฺปชฺชิ จารุนยโน สพฺพธมฺมวิปสฺสโก
ตทา หิ พนฺธุมติยา พฺราหฺมโณ สาธุสมฺมโต
อทฺโธ สนฺโต คุเณนาสิ ธเนน จ สุทุคฺคโต
ตทาปิ ตสฺสาหํ อาสึ พฺราหฺมณี สมเจตสา
กทาจิ โส ทิชวโร สงฺคเมสิ มหามุนึ
นิสินฺนํ ชนกายมฺหิ เทเสนฺตํ อมตํปทํ
สุตฺวา ธมฺมํ ปมุทิโต อทาสิ เอกสาฏกํ
ฆรํ เอเกน วตฺเถน คนฺตฺวาเนตํ มมพฺรวิ
อนุโมท มหาปุญฺเญ ทินฺนํ พุทฺธสฺส สาฏกํ
ตทาหํ อญฺชลึ กตฺวา อนุโมทึ สุวิทิตา
สุทินฺโน สาฏโก สามิ พุทฺธเสฏฺฐสฺส ตาทิโน




สุขิโต สชฺชิโต หุตฺวา สํสรนฺโต ภวาภเว
พาราณสีปุเร รมฺเม ราชา อาสิ มหีปติ
ตทา ตสฺส มเหสีหํ อิตฺถีคุมฺพสฺส อุตฺตมา
ตสฺสาปิ ทุติยิกา อาสึ ปุพฺพสิเนเหน อุตฺตริ
ปิณฺฑาย วิจรนฺเต โส อฏฺฐ ปจฺเจกนายเก
ทิสฺวา ปมุทิโต หุตฺวา ทตฺวา ปิณฺฑํ มหารหํ
พุทฺเธ นิมนฺตยิตฺวาน กตฺวา รตนมณฺฑปํ
กมฺมาเรหิ กตมฏฺฐํ โสวณฺณํ สตหตฺถกํ
สมาเนตฺวาน เต สพฺเพ เตสํ ทานมทาสิ โส
เสนาสเน ปวิฏฺฐานํ ปสนฺโน เสหิ ปาณิภิ
ตํปิ ทานํ สหาทาสึ กาสิราเชนหนฺตทา
ปุนาหํ พาราณสิยํ ชาตา กาสิกคามเก
กุฏุมฺพิกกุเล ผีเต สุขิโต โส สภาตุโก
เชฏฺฐสฺส ภาตุโน ชายา อโหสึ สุปติพฺพตา
ปจฺเจกพุทฺธํ ทิสฺวาน มม ภตฺตุกนิยโส
ภาตุ ภตฺตํ ตสฺส ทตฺวา อาคเต ตมฺหิ ปาวทิ
นาภินนฺทิตฺถ โส ทานํ ตโต ตสฺส อทาสหํ
พุทฺธานานิย ตํ อนฺนํ ปุโน ตสฺเสว โส อทา
ตํ ทานํ ฉฑฺฑยิตฺวาน ทุฏฺฐา พุทฺธสฺสหํ ตทา
ปตฺตํ กลลปุณฺณนฺตํ อทาสึ ตสฺส ตาทิโน




ทาเน จ คหเณ เจว อปเจ ปทุเสปิจ
สมจิตฺตมุขํ ทิสฺวา ตทาหํ สํวิชึ ภุสํ
ปุโน ปตฺตํ คเหตฺวาน โสธยิตฺวา สุคนฺธินา
ปสนฺนจิตฺตา ปูเรตฺวา สฆตํ สกฺกรํ อทํ
ยตฺถ ยตฺถูปปชฺชามิ สุรูปา โหมิ ทานโต
พุทฺธสฺส อปกาเรน ทุคฺคนฺธา มทเนน จ
ปุโน กสฺสปธีรสฺส นิฏฺฐาปิตมฺหิ เจติเย
โสวณฺณํ อิฏฺฐกํ วรํ อทาสึ มุทิตา อหํ
จตุชฺชาเตน คนฺเธน เตมยิตฺวา ตมิฏฺฐกํ
มุตฺตา ทุคฺคนฺธโทสมฺหา สพฺพงฺคสุสมาคตา
สตฺตปาติสหสฺสานิ รตเนหิ จ สตฺตหิ
กาเรตฺวา ฆตปูรานิ วฏฺฏีนิ จ สหสฺสโส
ปกฺขิเปตฺวา ปทีเปตฺวา ฐปยึ สตฺต ปนฺติโย
ปูชนตฺถํ โลกนาถสฺส วิปฺปสนฺเนน เจตสา
ตทาปิ ตสฺมึ ปุญฺญสฺมึ ภาคินีหํ วิเสสโต
ปุโน กาสีสุ สญฺชาโต สุมิตฺโต อิติ วิสฺสุโต
ตสฺสาหํ ภริยา อาสึ สุขิตา สชฺชิตา ปิยา
ตทา ปจฺเจกมุนิโน อทาสิ ฆนเวฏฺฐนํ
ตสฺสาปิ ภาคินี อาสึ โมทิตฺวา ทานมุตฺตมํ
ปุโนปิ กาสิรฏฺฐมฺหิ ชาโต โกลิยชาติยา





ตทา โกลิยปุตฺตานํ สเตหิ สห ปญฺจหิ
ปญฺจ ปจฺเจกพุทฺธานํ สตานิ สมุปฏฺฐหิ
เตมาสํ วาสยิตฺวาน อทาสิ จ ติจีวรํ
ชายา ตสฺส ตทา อาสึ ปุญฺญกมฺมปถานุคา
ตโต จุโต อหุ ราชา นนฺโท นาม มหายโส
ตสฺสาปิ มเหสี อาสึ สพฺพกามสมิทฺธินี
ตโต อหุ จวิตฺวาน พฺรหฺมทตฺโต มหีปติ
ปทุมาวติปุตฺตานํ ปจฺเจกมุนินํ ตทา
สตานิ ปญฺจนูนานิ ยาวชีวํ อุปฏฺฐหึ
ราชุยฺยาเน นิวาเสตฺวา นิพฺพุตานิ จ ปูชยึ
เจติยานิ จ กาเรตฺวา ปพฺพชิตฺวา อุโภ มยํ
ภาเวตฺวา อปฺปมญฺญาโย พฺรหฺมโลกํ อคมฺหเส
ตโต จุโต มหาติตฺเถ สุชาโต ปิปฺผลายโน
มาตา สุมนเทวี จ โกสิโคตฺโต ทิโช ปิตา
อหํ มทฺเท ชนปเท สากลายํ ปุรุตฺตเม
กปิลสฺส ทิชสฺสาสึ ธีตา มาตา สุจีมติ
ฆนกญฺจนพิมฺเพน นิมฺมินิตฺวาน มํ ปิตา
อทา กสฺสปธีรสฺส กาเมหิ วชฺชิตสฺส จ
กทาจิ โส ตรุณิโก คนฺตฺวา กมฺมนฺตเปกฺขโก
กากาทิเกหิ ขชฺชนฺเต ปาเณ ทิสฺวาน สํวิชิ




ฆเรปาหํ ติเล ชาเต ทิสฺวานาตปตาปเน
กิมิกาเกหิ ขชฺชนฺเต สํเวคมลภึ ตทา
ตทา โส ปพฺพชิ ธีโร อหํ ตํ อนุปพฺพชึ
ปญฺจวสฺสานิ นิวสึ ปริพฺพาชปเถ อหํ
ยทา ปพฺพชิตา อาสิ โคตมี ชินโปสิกา
ตทาหํ ตมุปาคนฺตฺวา พุทฺเธน อนุสาสิตา
น จิเรเนว กาเลน อรหตฺตํ อปาปุณึ
อโห กลฺยาณมิตฺตตฺตํ กสฺสปสฺส สิรีมโต
ปุตฺโต พุทฺธสฺส ทายาโท กสฺสโป สุสมาหิโต
ปุพฺเพ นิวาสํ โส เวทิ สคฺคาปายญฺจ ปสฺสติ
อโถ ชาติกฺขยํ ปตฺโต อภิญฺญาโวสิโต มุนิ
เอตาหิ ตีหิ วิชฺชาหิ เตวิชฺโช โหติ พฺราหฺมโณ
ตเถว ภทฺทกาปิลานี เตวิชฺชา มจฺจุหายินี
ธาเรนฺตี อนฺติมํ เทหํ เชตฺวา มารํ สวาหนํ
ทิสฺวา อาทีนวํ โลเก อุโภ ปพฺพชิตา มยํ
ตยมฺหา ขีณาสวา ทนฺตา สีติภูตามฺห นิพฺพุตา
กิเลสา ฌาปิตา มยฺหํ ภวา สพฺเพ สมูหตา
นาคีว พนฺธนํ เฉตฺวา วิหรามิ อนาสวา
สฺวาคตํ วต เม อาสิ พุทฺธเสฏฺฐสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ




ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ ภทฺทกาปิลานี ภิกฺขุนี อิมา คาถาโย อภาสิตฺถาติ
ภทฺทกาปิลานีเถริยา อปทานํ สมตฺตํ
อฏฺฐมํ ยโสธราเถริยาปทานํ

ปุรกฺขตา ภิกฺขุนีหิ สเตหิ สหสฺเสหิ สา
มหิทฺธิกา มหาปญฺญา สมฺพุทฺธํ อุปสงฺกมึ
สมฺพุทฺธํ อภิวาเทตฺวา สตฺถุโน จกฺกลกฺขเณ
นิสินฺนา เอกมนฺตมฺหิ อิทํ วจนมพฺรวึ
อฏฺฐสตฺตติวสฺสาหํ ปจฺฉิมา วตฺตยิ วยา
ปพฺภารมฺหิ อนุปฺปตฺตา อาโรเจมิ มหามุนึ
ปริปกฺโก วโย มยฺหํ ปริตฺตํ มม ชีวิตํ
ปหาย โว คมิสฺสามิ กตํ เม สรณมตฺตโน
วยมฺหิ ปจฺฉิเม กาเล มรณํ อุปรุทฺธติ
อชฺช รตฺตึ มหาวีร ปาปุณิสฺสามิ นิพฺพุตึ
นตฺถิ ชาติ ชรา พฺยาธิ มรณญฺจ มหามุเน
อชรามราภยปุรํ คมิสฺสามิ อสงฺขตํ
ยาวตา ปริสา นาม สมุปาสนฺติ สตฺถุโน
อปราธํ ปชานนฺติ ขมนฺตํ สมฺมุขา มุเน





สํสริตฺวา จ สํสาเร ขลิตญฺเจ มมนฺตยิ
อาโรเจมิ มหาวีร อปราธํ ขมสฺสุ เม
อิทฺธิญฺจาปิ นิทสฺเสหิ มม สาสนการิเก
ปริสานญฺจ สพฺพาสํ กงฺขํ ฉินฺทสฺสุ สาสเน
ยโสธรา อหํ วีร อคาเร เต ปชาปติ
สากิยมฺหิ กุเล ชาตา อิตฺถีองฺเค ปติฏฺฐิตา
ถีนํ สตสหสฺสานํ นวุตีนํ ฉฬุตฺตริ
อคาเร เต อหํ วีร ปาโมกฺขา สพฺพมิสฺสรา
รูปาจารคุณูเปตา โยพฺพนฏฺฐาปิ สพฺพทา
สพฺพา มํ อปจายนฺติ เทวตา วิย มานุสา
กญฺญาสหสฺสปมุขา สกฺยปุตฺตนิเวสเน
สมานสุขทุกฺขา ตา เทวตา วิย นนฺทเน
กามธาตุมติกฺกนฺตา ปณฺฑิตา รูปธาตุยา
รูเปน สทิสา นตฺถิ ฐเปตฺวา โลกนายกํ
สมฺพุทฺธํ อภิวาเทตฺวา อิทฺธึ ทสฺเสสิ สตฺถุโน
เนกา นานาวิธาการา มหาอิทฺธีปิ ทสฺสยิ
จกฺกวาฬสมํ กายํ สีสํ อุตฺตรโต กุรุ
อุโภ ปกฺขา ทุเว ทีปา ชมฺพูทีปํ สรีรโต
ทกฺขิณญฺจ สรํ ปิญฺฉํ นานาสาขา ตุ ปตฺตกา
จนฺทญฺจ สูริยญฺจกฺขี เมรุปพฺพตโต สิขํ





จกฺกวาฬคิรึ ตุณฺฑํ ชมฺพูรุกฺขํ สมูลกํ
วีชมานา อุปาคนฺตฺวา วนฺทเต โลกนายกํ
หตฺถิวณฺณํ ตเถวสฺสํ ปพฺพตํ ชลชนฺตถา
จนฺทญฺจ สุริยํ เมรุํ สกฺกวณฺณญฺจ ทสฺสยิ
ยโสธรา อหํ วีร ปาเท วนฺทามิ จกฺขุม
สหสฺสโลกธาตูนํ ผุลฺลปทฺเธน ฉาทยิ
พฺรหฺมวณฺณญฺจ มาเปตฺวา ธมฺมํ เทเสสิ สุญฺญตํ
ยโสธรา อหํ วีร ปาเท วนฺทามิ จกฺขุม
อิทฺธีสุ จ วสี โหมิ ทิพฺพาย โสตธาตุยา
เจโตปริยญาณสฺส วสี โหมิ มหามุเน
ปุพฺเพนิวาสํ ชานามิ ทิพฺพจกฺขุํ วิโสธิตํ
สพฺพาสวา ปริกฺขีณา นตฺถิ ทานิ ปุนพฺภโว
อตฺถธมฺมนิรุตฺตีสุ ปฏิภาเณ ตเถว จ
ญาณํ มยฺหํ มหาวีร อุปฺปนฺนํ ตว สนฺติเก
พุทฺธานํ โลกนาถานํ สงฺคมํ เต สุทสฺสิตํ
อธิการํ พหุํ มยฺหํ ตุยฺหตฺถาย มหามุเน
ยํ มยฺหํ ปุริมํ กมฺมํ กุสลํ สรเส มุเน
ตุยฺหตฺถาย มหาวีร ปุญฺญํ อุปจิตํ มยา
อภพฺพฏฺฐาเน วชฺชิตฺวา วารยิตฺวา อนาจรํ
ตุยฺหตฺถาย มหาวีร สญฺจตฺตํ ชีวิตํ มยา




เนกโกฏิสหสฺสานิ ภริยตฺถายทาสิ มํ
น ตตฺถ วิมนา โหมิ ตุยฺหตฺถาย มหามุเน
เนกโกฏิสหสฺสานิ อุปการายทาสิ มํ
น ตตฺถ วิมนา โหมิ ตุยฺหตฺถาย มหามุเน
เนกโกฏิสหสฺสานิ โภชนตฺถายทาสิ มํ
น ตตฺถ วิมนา โหมิ ตุยฺหตฺถาย มหามุเน
เนกโกฏิสหสฺสานิ ชีวิตานิ ปริจฺจชึ
ภยโมกฺขํ กริสฺสนฺติ ททามิ มม ชีวิตํ
องฺคคเต อลงฺกาเร วตฺเถ นานาวิเธ พหู
อิตฺถีภณฺเฑ น คุยฺหามิ ตุยฺหตฺถาย มหามุเน
ธนธญฺญปริจฺจาคํ คามานิ นิคมานิ จ
เขตฺตํ ปุตฺตา จ ธีตา จ ปริจตฺตํ มหามุนิ
หตฺถี อสฺสํ ควญฺจาปิ ทาสิโย ปริจาริกา
ตุยฺหตฺถาย มหาวีร ปริจตฺตา อสงฺขยา
ยํ มยฺหํ ปฏิมนฺเตสิ ทานํ ทสฺสามิ ยาจเก
วิมนํ เม น ปสฺสามิ ททโต ทานมุตฺตมํ
นานาวิธํ พหุํ ทุกฺขํ สํสาเร จ พหุวิเธ
ตุยฺหตฺถาย มหาวีร อนุภุตฺตํ อสงฺขยํ
สุขปฺปตฺตานุโมทามิ น จ ทุกฺเขสุ ทุมฺมนา
สพฺพตฺถ ตุสิตา โหมิ ตุยฺหตฺถาย มหามุนิ



อนุมคฺเคน สมฺพุทฺโธ ยํ ธมฺมํ อภินีหริ
อนุโภตฺวา สุขทุกฺขํ ปตฺโต โพธึ มหามุนิ
พฺรหฺมเทวญฺจ สมฺพุทฺธํ โคตมํ โลกนายกํ
อญฺเญสํ โลกนาถานํ สงฺคมนฺเต พหุํ มยา
อธิการํ พหุํ มยฺหํ ตุยฺหตฺถาย มหามุนิ
คเวสนฺตี พุทฺธธมฺมํ อหนฺเต ปริจาริกา
กปฺปสตสหสฺเส จ จตุโร จ อสงฺขเย
ทีปงฺกโร มหาวีโร อุปฺปชฺชิ โลกนายโก
ปจฺจนฺตเทสวิสเย นิมนฺเตตฺวา ตถาคตํ
ตสฺส อาคมนํ มคฺคํ โสเธนฺติ ตุฏฺฐมานสา
เตน กาเลน โส อาสิ สุเมโธ นาม พฺราหฺมโณ
มคฺคญฺจ ปฏิยาเทสิ อายโต สพฺพทสฺสิโน
เตน กาเลนหํ อาสึ กญฺญา พฺราหฺมณสมฺภวา
สุมิตฺตา นาม นาเมน อุปคญฺฉึ สมาคมํ
อฏฺฐ อุปฺปลหตฺถานิ ปูชนตฺถาย สตฺถุโน
อาทาย ชนสฺส มชฺเฌ อทฺทสํ อิสิมุตฺตมํ
จิรานุคตํ ทยิตํ อติกฺกนฺตํ มโนหรํ
ทิสฺวา ตทา อมญฺญิสฺสํ สผลํ ชีวิตํ มม
ปรกฺกมนฺตํ สผลํ อทฺทสํ อิสิโน ตทา
ปุพฺพกมฺเมน สมฺพุทฺเธ จิตฺตญฺจาปิ ปสีทิ เม




ภิยฺโย จิตฺตํ ปสาเทสึ อิเส อุทคฺคมานเส
เทยฺยํ อญฺญํ น ปสฺสามิ เทมิ ปุปฺผานิ เต อิเส
ปญฺจ หตฺถา ตว โหนฺตุ ตโย โหนฺตุ มมํ อิเส
เตน สทฺธึ สมา โหนฺตุ โพธิตฺถาย ตว อิเส
จตุตฺถํ ภาณวารํ
อิสิ คเหตฺวา ปุปฺผานิ อาคจฺฉนฺตํ มหายสํ
ปูเชสิ ชนสฺส มชฺเฌ โพธิตฺถาย มหาอิสึ
ปสฺสิตฺวา ชนสฺส มชฺเฌ ทีปงฺกรมหามุนิ
วิยากาสิ มหาวีโร อิสิมุคฺคตมานสํ
อปริเมยฺเย อิโต กปฺเป ทีปงฺกรมหามุนิ
มม กมฺมํ วิยากาสิ อุชุภาวํ มหามุนิ
สมจิตฺตา สมกมฺมา สมการี ภวิสฺสติ
ปิยา เหสฺสติ กมฺเมน ตุยฺหตฺถาย มหาอิเส
สุทสฺสนา สุปิยา จ มนาปา ปิยวาทินี
ตสฺส ธมฺเมสุ ทายาทา วิหริสฺสติ อิทฺธิกา
ยถาปิ ภณฺฑสามุคฺคํ อนุรกฺขนฺติ สามิโน
เอวํ กุสลธมฺมานํ อนุรกฺขิสฺสเต อยํ
ตสฺส ตํ อนุกมฺปนฺติ ปูรยิสฺสติ ปารมี
สีโหว ปญฺชรํ หิตฺวา ปาปุณิสฺสติ โพธิยํ





อปริเมยฺเย อิโต กปฺเป ยํ มํ พุทฺโธ วิยากริ
ตํ วาจํ อนุโมทนฺตี เอวํการี ภวึ อหํ
ตสฺส กมฺมสฺส สุกตสฺส ตตฺถ จิตฺตํ ปสาทยึ
เทวมานุสกํ โยนึ อนุโภตฺวา อสงฺขยํ
สุขทุกฺขํ อนุโภตฺวาน เทเวสุ มานุเสสุ จ
ปจฺฉิเม ภวสมฺปตฺเต อชายึ สากิเย กุเล
รูปวตี โภควตี ยสสีลวตี ตโต
สพฺพงฺคสมฺปทา โหมิ กุเลสุ ปติสกฺกตา
ลาภสิโลกสกฺการํ โลกธมฺมสมาคมํ
จิตฺตญฺจ ทุกฺขิตํ นตฺถิ วสามิ อกุโตภยา
วุตฺตํ เหตํ ภควตา รญฺโญ อนฺเตปุเร ตทา
ขตฺติยานํ ปุเร วีร อุปการญฺจ นิทฺทิสิ
อุปการา จ ยา นารี ยา จ นารี สุเข ทุกฺเข
อตฺถกฺขายี จ ยา นารี ยา นารี จานุกมฺปิกา
ปญฺจโกฏิสตา พุทฺธา นวโกฏิสตานิ จ
เอเตสํ เทวเทวานํ มหาทานํ ปวตฺตยึ
อธิการํ มหา มยฺหํ มหาราช สุโณหิ เม
เอกาทสโกฏิสตา โหนฺติ โลกคฺคนายกา
เอเตสํ เทวเทวานํ มหาทานํ ปวตฺตยึ
อธิการํ มหา มยฺหํ มหาราช สุโณหิ เม





วีสโกฏิสตา พุทฺธา ตึสโกฏิสตานิ จ
เอเตสํ เทวเทวานํ มหาทานํ ปวตฺตยึ
อธิการํ มหา มยฺหํ มหาราช สุโณหิ เม
จตฺตาฬีสโกฏิสตา ปญฺจโกฏิสตานิ จ
เอเตสํ เทวเทวานํ มหาทานํ ปวตฺตยึ
อธิการํ มหา มยฺหํ มหาราช สุโณหิ เม
สฏฺฐิโกฏิสตา พุทฺธา สตฺตติโกฏิสตานิ จ
เอเตสํ เทวเทวานํ มหาทานํ ปวตฺตยึ
อธิการํ มหา มยฺหํ มหาราช สุโณหิ เม
อสีติโกฏิสตา พุทฺธา นวุติโกฏิสตานิ จ
เอเตสํ เทวเทวานํ มหาทานํ ปวตฺตยึ
อธิการํ มหา มยฺหํ มหาราช สุโณหิ เม
โกฏิสตสหสฺสานิ โหนฺติ โลกคฺคนายกา
เอเตสํ เทวเทวานํ มหาทานํ ปวตฺตยึ
อธิการํ มหา มยฺหํ มหาราช สุโณหิ เม
นวโกฏิสหสฺสานิ อปเร โลกนายกา
เอเตสํ เทวเทวานํ มหาทานํ ปวตฺตยึ
อธิการํ มหา มยฺหํ มหาราช สุโณหิ เม
โกฏิสตสหสฺสานิ ปญฺจาสีติ มเหสินํ
ปญฺจาสีติโกฏิสตา สตฺตวีสติ โกฏิโย



เอเตสํ เทวเทวานํ มหาทานํ ปวตฺตยึ
อธิการํ มหา มยฺหํ มหาราช สุโณหิ เม
ปจฺเจกพุทฺธา วีตราคา อฏฺฐมตฺถกโกฏิโย
อธิการํ มหา มยฺหํ มหาราช สุโณหิ เม
ขีณาสวา วีตมลา อสงฺเขยฺยา พุทฺธสาวกา
อธิการํ มหา มยฺหํ มหาราช สุโณหิ เม
เอวํ ธมฺเมสุ จิณฺณานํ สทา สทฺธมฺมจาริโน
ธมฺมจารี สุขํ เสติ อสฺมึ โลเก ปรมฺหิ จ
ธมฺมญฺจเร สุจริตํ น ตํ ทุจฺจริตํ จเร
ธมฺมจารี สุขํ เสติ อสฺมึ โลเก ปรมฺหิ จ
นิพฺพินฺทิตฺวาน สํสาเร ปพฺพชึ อนคาริยํ
สหสฺสปริวาเรน ปพฺพชิตฺวา อกิญฺจนา
อคารํ วิชหิตฺวาน ปพฺพชึ อนคาริยํ
อฑฺฒมาเส อสมฺปตฺเต จตุสจฺจํ อปาปุณึ
จีวรํ ปิณฺฑปาตญฺจ ปจฺจยํ สยนาสนํ
อุปเนนฺติ พหูเนเก สาคเรเยว อุมฺมิโย
กิเลสา ฌาปิตา มยฺหํ ภวา สพฺเพ สมูหตา
นาคีว พนฺธนํ เฉตฺวา วิหรามิ อนาสวา
สฺวาคตํ วต เม อาสิ พุทฺธเสฏฺฐสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ




ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนํ
เอวํ พหุวิธํ ทุกฺขํ สมฺปตฺตึ จ พหุพฺพิธํ
วิสุทฺธภาวสมฺปตฺตา ลภามิ สพฺพสมฺปทา
โย ททาติ สกตฺตานํ ปุญฺญตฺถาย มเหสิโน
สหายสมฺปทา โหนฺติ นิพฺพานปทมสงฺขตํ
ปริกฺขีณํ อตีตญฺจ ปจฺจุปฺปนฺนํ อนาคตํ
สพฺพกมฺมํ มมํ ขีณํ ปาเท วนฺทามิ จกฺขุมาติ
อิตฺถํ สุทํ ยโสธรา ภิกฺขุนี ภควโต สมฺมุขา อิมา คาถาโย
อภาสิตฺถาติ
ยโสธราเถริยา อปทานํ สมตฺตํ
นวมํ ทสสหสฺสเถริยาปทานํ
กปฺเป สตสหสฺเส จ จตุโร จ อสงฺขเย
ทีปงฺกโร นาม ชิโน อุปฺปชฺชิ โลกนายโก
ทีปงฺกโร มหาวีโร วิยากาสิ วินายโก
สุเมธญฺจ สุมิตฺตญฺจ สมานสุขทุกฺขตํ
สเทวกญฺจ ปสฺสนฺโต วิจรนฺโต สเทวกํ
เตสํ ปกิตฺตเน อเมฺห อุปคมฺม สมาคมํ



อมฺหํ สพฺพปติ โหติ อนาคตสมาคเม
สพฺพาว ตุยฺหํ ภริยา มนาปา ปิยวาทิกา
ทานํ สีลมยํ สพฺพํ ภาวนา จ สุภาวิตา
ทีฆรตฺตมิทํ สพฺพํ ปริจตฺตํ มหามุเน
คนฺธมาลํ วิเลปนํ ทีปญฺจ รตนามยํ
ยงฺกิญฺจิ ปตฺถิตํ สพฺพํ ปริจตฺตํ มหามุนิ
อญฺญํ วาปิ กตํ กมฺมํ ปริโภคญฺจ มานุสํ
ทีฆรตฺตํ หิ โน สพฺพํ ปริจตฺตํ มหามุเน
อเนกชาติสํสารํ พหุปุญฺญํ หิ โน กตํ
อิสฺสรํ อนุโภตฺวาน สํสริตฺวา ภวาภเว
ปจฺฉิเม ภวสมฺปตฺเต สกฺยปุตฺตนิเวสเน
นานากุลุปปนฺนาโย อจฺฉรา กามวณฺณินี
ลาภคฺเคน ยสํ ปตฺตา ปูชิตา สพฺพสกฺกตา
ลาภิโย อนฺนปานานํ สทา สมฺมานิตา มยํ
อคารํ ปชหิตฺวาน ปพฺพชิมฺหนคาริยํ
อฑฺฒมาเส อสมฺปตฺเต สพฺพา ปตฺตามฺห นิพฺพุตึ
ลาภิโย อนฺนปานานํ วตฺถเสนาสนานิ จ
อุเปนฺติ ปจฺจยา สพฺเพ สทา สกฺกตปูชิตา
กิเลสา ฌาปิตา มยฺหํ ภวา สพฺเพ สมูหตา
นาคีว พนฺธนํ เฉตฺวา วิหราม อนาสวา




สฺวาคตํ วต โน อาสิ พุทฺธเสฏฺฐสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ ยโสธรีปมุขานิ ทส ภิกฺขุนีสหสฺสานิ ภควโต สมฺมุขา
อิมา คาถาโย อภาสิตฺถาติ
ทสสหสฺสเถรีนํ อปทานํ สมตฺตํ
ทสมํ อฏฺฐารสเถรีสหสฺสานมปทานํ
อฏฺฐารสสหสฺสานิ ภิกฺขุนี สากิยสมฺภวา
ยโสธรีปมุขานิ สมฺพุทฺธํ อุปสงฺกมม
อฏฺฐารสสหสฺสานิ สพฺพา โหนฺติ มหิทฺธิกา
วนฺทนฺติ มุนิโน ปาเท อาโรเจนฺติ ยถาพลํ
ชาติ ขีณา ชรา พฺยาธิ มรณญฺจ มหามุเน
อนาสวํ ปทํ สนฺตํ อมตํ ยาม นายกํ
ขลิตญฺจ ปุเร อตฺถิ สพฺพาสมฺปิ มหามุนิ
อปราธํ ปชานนฺติ ขม อมฺหํ วินายก
อิทฺธิญฺจาปิ นิทสฺเสถ มม สาสนการิกา
ปริสานญฺจ สพฺพาสํ กงฺขํ ฉินฺทถ ยาวตา
ยโสธรา มหาวีร มนาปา ปิยทสฺสนา




สพฺพา ตุยฺหํ มหาวีร อคารสฺมึ ปชาปติ
ถีนํ สตสหสฺสานํ นวุตีนํ ฉฬุตฺตริ
อคาเร เต มยํ วีร ปาโมกฺขา สพฺพอิสฺสรา
รูปาจารคุณูเปตา โยพฺพนฏฺฐา ปิยํวทา
สพฺพาโย อปจายนฺติ เทวตา วิย มานุสา
อฏฺฐารสสหสฺสานิ สพฺพา สากิยสมฺภวา
ยโสธรี สหสฺสานิ ปาโมกฺขา อิสฺสรา ตทา
กามธาตุมติกฺกนฺตา สณฺฐิตา รูปธาตุยา
รูเปน สทิสา นตฺถิ สหสฺสานํ มหามุเน
สมฺพุทฺธํ อภิวาเทตฺวา อิทฺธึ เทเสสุ สตฺถุโน
เนกา นานาวิธาการา มหาอิทฺธีปิ ทสฺสยุํ
จกฺกวาฬสมํ กายํ สีสํ อุตฺตรโต กุรุ
อุโภ ปกฺขา ทุเว ทีปา ชมฺพูทีปํ สรีรโต
ทกฺขิณญฺจ สรํ ปิญฺฉํ นานาสาขา ตุ ปตฺตกา
จนฺทญฺจ สุริยญฺจกฺขี เมรุปพฺพตโต สิขํ
จกฺกวาฬคิรึ ตุณฺฑํ ชมฺพูรุกฺขํ สมูลกํ
วีชมานา อุปาคนฺตฺวา วนฺทนฺเต โลกนายกํ
หตฺถิวณฺณํ ตเถวสฺสํ ปพฺพตํ ชลชนฺตทา
จนฺทญฺจ สุริยํ เมรุํ สกฺกวณฺณญฺจ ทสฺสยุํ






ยโสธรา มยํ วีร ปาเท วนฺทาม จกฺขุม
ตว จิรปฺปภาเวน นิปฺผนฺนา นรนายก
อิทฺธีสุ จ วสี โหม ทิพฺพาย โสตธาตุยา
เจโตปริยญาณสฺส วสี โหม มหามุเน
ปุพฺเพนิวาสํ ชานาม ทิพฺพจกฺขุํ วิโสธิตํ
สพฺพาสวปริกฺขีณา นตฺถิ ทานิ ปุนพฺภโว
อตฺถธมฺมนิรุตฺตีสุ ปฏิภาเณ ตเถว จ
ญาณํ อมฺหํ มหาวีร อุปฺปนฺนํ ตว สนฺติเก
พุทฺธานํ โลกนาถานํ สงฺคมํ โน นิทสฺสิตํ
อธิการา พหู อเมฺห ตุยฺหตฺถาย มหามุเน
ยํ อมฺหํ ปุริมํ กมฺมํ กุสลํ สรเส มุเน
ตุยฺหตฺถาย มหาวีร ปุญฺญานุปจิตานิ โน
อภพฺพฏฺฐาเน วชฺเชตฺวา วารยิมฺห อนาจรํ
ตุยฺหตฺถาย มหาวีร สญฺจตฺตํ ชีวิตมฺปิ โน
เนกโกฏิสหสฺสานิ ภิริยตฺถายทาสิ โน
น ตตฺถ วิมนา โหม ตุยฺหตฺถาย มหามุเน
เนกโกฏิสหสฺสานิ อุปการายทาสิ โน
น ตตฺถ วิมนา โหม ตุยฺหตฺถาย มหามุเน
เนกโกฏิสหสฺสานิ โภชนตฺถายทาสิ โน
น ตตฺถ วิมนา โหม ตุยฺหตฺถาย มหามุเน





เนกโกฏิสหสฺสานิ ชีวิตานิ จชิมฺหเส
ภยโมกฺขํ กริสฺสาม ชีวิตานิ จชิมฺหเส
องฺคคเต อลงฺกาเร วตฺเถ นานาวิเธ พหู
อิตฺถีภณฺเฑ น คุยฺหาม ตุยฺหตฺถาย มหามุเน
ธนธญฺญปริจฺจาคํ คามานิ นิคมานิ จ
เขตฺตํ ปุตฺตญฺจ ธีตญฺจ ปริจตฺตํ มหามุเน
หตฺถิอสฺสํ ควญฺจาปิ ทาสิโย ปริจาริกา
ตุยฺหตฺถาย มหาวีร ปริจตฺตํ อสงฺขยํ
ยํ อเมฺห ปฏิมนฺเตสิ ทานํ ทสฺสาม ยาจเก
วิมนํ โน น ปสฺสาม ททโต ทานมุตฺตมํ
นานาวิธํ พหุํ ทุกฺขํ สํสาเร จ พหุพฺพิเธ
ตุยฺหตฺถาย มหาวีร อนุภุตฺตํ อสงฺขยํ
สุขํ ปตฺตานุโมทาม น จ ทุกฺเขสุ ทุมฺมนา
สพฺพตฺถ ตุสิตา โหม ตุยฺหตฺถาย มหามุเน
อนุมคฺเคน สมฺพุทฺโธ ยํ ธมฺมํ อภินีหริ
อนุโภตฺวา สุขทุกฺขํ ปตฺโต โพธึ มหามุเน
พฺรหฺมเทวญฺจ สมฺพุทฺธํ โคตมํ โลกนายกํ
อญฺเญสํ โลกนาถานํ สงฺคมนฺเตหิ โน พหุ
อธิการํ พหุ อมฺหํ ตุยฺหตฺถาย มหามุเน
คเวสโต พุทฺธธมฺมํ มยนฺเต ปริจาริกา





กปฺเป จ สตสหสฺเส จตุโร จ อสงฺขเย
ทีปงฺกโร มหาวีโร อุปฺปชฺชิ โลกนายโก
ปจฺจนฺตเทสวิสเย นิมนฺเตตฺวา ตถาคตํ
ตสฺส อาคมนํ มคฺคํ โสเธนฺติ ตุฏฺฐมานสา
เตน กาเลน โส อาสิ สุเมโธ นาม พฺราหฺมโณ
มคฺคญฺจ ปฏิยาเทสิ อายโต สพฺพทสฺสิโน
เตน กาเลน อหุมฺห สพฺพา พฺราหฺมณสมฺภวา
ผลุกชาติปุปฺผานิ อาหริมฺห สมาคมํ
ตสฺมึ โส สมเย พุทฺโธ ทีปงฺกโร มหายโส
วิยากาสิ มหาวีโร อิสิมุคฺคตมานสํ
จลติ รวติ ปฐวี สงฺกมฺปติ สเทวเก
ตสฺส กมฺมํ ปกิตฺเตนฺโต อิสิมุคฺคตมานสํ
เทวกญฺญา มนุสฺสา จ มยญฺจาปิ สเทวกา
นานาปูชนิยํ ภณฺฑํ ปูชยิตฺวาน ปตฺถยุํ
เตสํ พุทฺโธ วิยากาสิ โชติทีปสนามโก
อชฺช เย ปตฺถิตา อตฺถิ เต ภวิสฺสนฺติ สมฺมุขา
อปริเมยฺเย อิโต กปฺเป ยํ โน พุทฺโธ วิยากริ
ตํ วาจํ อนุโมทนฺตี เอวํการี อหุมฺห โน
ตสฺส กมฺมสฺส สุกตสฺส ตตฺถ จิตฺตํ ปสาทยุํ
เทวมานุสกํ โยนึ อนุโภตฺวา อสงฺขยํ




สุขทุกฺเข อนุโภตฺวาน เทเวสุ มานุเสสุ จ
ปจฺฉิเม ภวสมฺปตฺเต ชาตามฺห สากิเย กุเล
รูปวตี โภควตี ยสสีลวตี ตโต
สพฺพงฺคสมฺปทา โหม กุเลสุ อติสกฺกตา
ลาภสิโลกสกฺการํ โลกธมฺมสมาคมํ
จิตฺตญฺจ ทุกฺขิตํ นตฺถิ วสาม อกุโตภยา
วุตฺตํ เหตํ ภควตา รญฺโญ อนฺเตปุเร ตทา
ขตฺติยานํ ปุเร ตาสํ อุปการญฺจ นิทฺทิสิ
อุปการา จ ยา นารี ยา จ นารี สุเข ทุกฺเข
อตฺถกฺขายี จ ยา นารี ยา จ นารีนุกมฺปิกา
ธมฺมญฺจเร สุจริตํ น ตํ ทุจฺจริตํ จเร
ธมฺมจารี สุขํ เสติ อสฺมึ โลเก ปรมฺหิ จ
อคารํ ปชหิตฺวาน ปพฺพชิมฺหานคาริยํ
อฑฺฒมาเส อสมฺปตฺเต จตุสจฺจํ ผุสิมฺห โน
จีวรํ ปิณฺฑปาตญฺจ ปจฺจยํ สยนาสนํ
อุปเนนฺติ พหู อเมฺห สาครสฺเสว อุมฺมิโย
กิเลสา ฌาปิตา มยฺหํ ภวา สพฺเพ สมูหตา
นาคีว พนฺธนํ เฉตฺวา วิหราม อนาสวา
สฺวาคตํ วต โน อาสิ พุทฺธเสฏฺฐสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ



ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนํ
เอวํ พหุวิธํ ทุกฺขํ สมฺปตฺติญฺจ พหุพฺพิธํ
วิสุทฺธภาวํ สมฺปตฺตา ลภาม สพฺพสมฺปทา
ยา ททนฺติ สกตฺตานํ ปุญฺญตฺถาย มเหสิโน
สหายสมฺปทา โหนฺติ นิพฺพานํ ปทมสงฺขตํ
ปริกฺขีณํ อตีตญฺจ ปจฺจุปฺปนฺนํ อนาคตํ
สพฺพกมฺมํปิ โน ขีณํ ปาเท วนฺทาม จกฺขุมา
นิพฺพานาย วทนฺตีนํ กึ โว วกฺขาม อุตฺตรึ
สตฺตสงฺขตทาโส โย ปปฺโปถ อมตํปทนฺติ
อิตฺถํ สุทํ ยโสธราปมุขานิ อฏฺฐารส ภิกฺขุนีสหสฺสานิ ภควโต สมฺมุขา
อิมา คาถาโย อภาสิตฺถาติ
อฏฺฐารสเถรีสหสฺสานํ อปทานํ สมตฺตํ
อุทฺทานํ
กุณฺฑลา โคตมี เจว ธมฺมทินฺนา จ สกุลา
วรนนฺทา จ โสณา จ กาปิลานี ยโสธรา
ทสสหสฺสภิกฺขุนี อฏฺฐารสสหสฺสกา
สตานิ เจว จตฺตาริ อฏฺฐสตฺตติเมว จ
กุณฺฑลเกสวคฺโค ตติโย






จตุตฺโถ ขตฺติยกญฺญาวคฺโค
ปฐมํ อฏฺฐารสสหสฺสขตฺติยกญฺญาเถรีนมปทานํ
ภวา สพฺเพ ปริกฺขีณา ภวสนฺธิ วิโมจิตา
สพฺพาสวา จ โน นตฺถิ อาโรเจม มหามุเน
ปริกมฺมญฺจ กุสลํ ยงฺกิญฺจิ สาธุ ปตฺถิตํ
ปริโภคํ มยา ทินฺนํ ตุยฺหตฺถาย มหามุเน
พุทฺธปจฺเจกพุทฺธานํ สาวกานญฺจ ปตฺถิตํ
ปริโภคํ มยา ทินฺนํ ตุยฺหตฺถาย มหามุเน
อุจฺจานีจํ มยา กมฺมํ ภิกฺขูนํ สาธุ ปตฺถิตํ
อุจฺจากุลปริกฺกมฺมํ กตเมฺหหิ มหามุเน
เตเนว สุกฺกมูเลน โจทิตา กมฺมสมฺปทา
มานุสิกมติกฺกนฺตา ชายึสุ ขตฺติเย กุเล
อุปจิเต กเต กมฺเม ชาติยา จาปิ เอกโต
ปจฺฉิเม เอกโต ชาตา ขตฺติยา กุลสมฺภวา
รูปวตี โภควตี ลาภสกฺการปูชิตา
อนฺเตปุเร มหาวีร เทวานํ อิว นนฺทเน
นิพฺพินฺทิตฺวา อคารมฺหา ปพฺพชิมฺหานคาริยํ
กติปาหํ อุปาทาย สพฺพา ปตฺตามฺห นิพฺพุตึ





จีวรํ ปิณฺฑปาตญฺจ ปจฺจยํ สยนาสนํ
อุปเนนฺติ พหู อเมฺห สทา สกฺกตปูชิตา
กิเลสา ฌาปิตา อมฺหํ ภวา สพฺเพ สมูหตา
นาคีว พนฺธนํ เฉตฺวา วิหราม อนาสวา
สฺวาคตํ วต โน อาสิ พุทฺธเสฏฺฐสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ ยสวตีปมุขานิ ขตฺติยกญฺญา ภิกฺขุนิโย อฏฺฐารสสหสฺสานิ
ภควโต สมฺมุขา อิมา คาถาโย อภาสิตฺถาติ
อฏฺฐารสสหสฺสขตฺติยกญฺญาเถรีนํ อปทานํ สมตฺตํ
ทุติยํ จตุราสีติสหสฺสพฺราหฺมณกญฺญาเถรีนมปทานํ
จูฬาสีติสหสฺสานิ พฺราหฺมณกุลสมฺภวา
สุขุมาลหตฺถปาทา ปุเร ตุยฺหํ มหามุเน
เวสฺส สุทฺทกุเล ชาตา เทวา นาคา จ กินฺนรา
จตุทฺทีปา พหู กญฺญา ปุเร ตุยฺหํ มหามุเน
กาจิ ปพฺพชิตา อตฺถิ สพฺพทสฺสาวิโน พหู
เทวา จ กินฺนรา นาคา พุชฺฌิสฺสนฺติ อนาคเต
อนุโภตฺวา ยสํ สพฺพํ ปตฺวาน สพฺพสมฺปทา




ตุมฺหํ ปสาทํ ปฏิลทฺธา พุชฺฌิสฺสนฺติ อนาคเต
อเมฺห พฺราหฺมณธีตา ตุ พฺรหฺมญฺญกุลสมฺภวา
ลกฺขณา จ มหาวีร ปาเท วนฺทาม จกฺขุมา
อุปาหตา ภวา สพฺเพ มูลตณฺหา สมูหตา
สมุจฺฉินฺนา อนุสยา ปุญฺญสงฺขารทาลิตา
สมาธิโคจรา สพฺพา สมาปตฺติวสี ตถา
ฌาเนน ธมฺมรติยา วิหริสฺสาม โน สทา
ภวเนตฺติ อวิชฺชา จ สงฺขาราปิ จ เขปิตา
สุทุทฺทสํ ปทํ คนฺตฺวา อนุชานิมฺห นายก
อุปการา มมํ ตุเมฺห ทีฆรตฺตํ คตทฺธิโน
จตุนฺนํ สํสยํ เฉตฺวา สพฺพา คจฺฉถ นิพฺพุตึ
วนฺทิตฺวา มุนิโน ปาเท กตฺวา อิทฺธิวิกุพฺพนํ
กาจิ ทสฺเสนฺติ อาโลกํ อนฺธการํ ตถาปรํ
ทสฺเสนฺติ จนฺทสุริเย สาครญฺจ สมจฺฉกํ
สิเนรุํ ปริภณฺฑญฺจ ทสฺเสนฺติ ปาริฉตฺตกํ
ตาวตึสญฺจ ภวนํ ยามํ ทสฺเสนฺติ อิทฺธิยา
ตุสฺสิตา นิมฺมิตา เทวา วสวตฺตี มหิสฺสรา
พฺรหฺมาโน กาจิ ทสฺเสนฺติ จงฺกมญฺจ มหารหํ
พฺรหฺมวณฺณญฺจ มาเปตฺวา ธมฺมํ เทเสนฺติ สุญฺญตํ
นานาวิกุพฺพนํ กตฺวา อิทฺธึ ทสฺสิย สตฺถุโน





ทสฺสยึสุ พลํ สพฺพา ปาเท วนฺทึสุ สตฺถุโน
อิทฺธีสุ จ วสี โหม ทิพฺพาย โสตธาตุยา
เจโตปริยญาณสฺส วสี โหม มหามุเน
ปุพฺเพนิวาสํ ชานาม ทิพฺพจกฺขุํ วิโสธิตํ
สพฺพาสวปริกฺขีณา นตฺถิ ทานิ ปุนพฺภโว
อตฺถธมฺมนิรุตฺตีสุ ปฏิภาเณ ตเถว จ
ญาณํ อมฺหํ มหาวีร อุปฺปนฺนํ ตว สนฺติเก
พุทฺธานํ โลกนาถานํ สงฺคมนฺเตหิ ทสฺสิตํ
อธิการา พหู อเมฺห ตุยฺหตฺถาย มหามุเน
ยํ อมฺหํ ปุริมํ กมฺมํ กุสลํ สร ตํ มุนิ
ตุยฺหตฺถาย มหาวีร ปุญฺญานุปจิตานิ โน
สตสหสฺเส อิโต กปฺเป ปทุมุตฺตโร มหามุนิ
ปุรํ หํสวตี นาม สมฺพุทฺธสฺส กุลาลยํ
ทฺวาเรน หํสวติยํ คงฺคา สนฺทติ สพฺพทา
อุพฺพาฬฺหา นทิยา ภิกฺขู คมนํ น ลภนฺติ เต
ทิวสํ เทฺว ตโย เจว สตฺตาหํ มาสิกํ ตโต
จาตุมาสมฺปิ สมฺปุณฺณํ คมนํ น ลภนฺติ เต
ตทา อหุ สตฺตสาโร ชชฺชิโย นาม รฏฺฐโก
โอรตีเร ภิกฺขโว ทิสฺวา เสตุํ คงฺคาย การยิ






ตทา สตสหสฺเสหิ เสตุํ คงฺคาย การยึ
สงฺฆสฺส ปาริเม ตีเร วิหารญฺจ อการยิ
อิตฺถิโย ปุริสา เจว อุจฺจานีจกุลานิ จ
ตสฺส เสตุํ วิหารํ จ สมภาคํ อกํสุ เต
อเมฺห อญฺเญ จ มนุชา วิปฺปสนฺเนน เจตสา
ตสฺส ธมฺเมสุ ทายาทา นคเร ชนปเทสุ จ ท
อิตฺถี ปุมา กุมารา จ พหู เจว กุมาริกา
เสตุโน จ วิหารสฺส วาลุกา อากิรึสุ เต
วีถิสมฺมชฺชนํ กตฺวา กทลีปุณฺณฆฏทฺธชา
ธูปํ จุณฺณญฺจ มาลญฺจ การํ กตฺวาน สตฺถุโน
เสตุวิหาเร กตฺวาน นิมนฺเตตฺวา วินายกํ
มหาทานํ ททิตฺวาน สมฺโพธึ อภิปตฺถยึ
ปทุมุตฺตโร มหาวีโร ครุโก สพฺพปาณินํ
อนุโมทนิยํ กตฺวา พฺยากาสิ มหามุนิ
สตสหสฺเส อติกฺกนฺเต กปฺโป เหสฺสติ ภทฺทโก
ภวาภเว สุขํ ลทฺธา ปาปุณิสฺสติ โพธิยํ
เย เกจิ หตฺถกมฺมญฺจ กตาวี นรนาริโย
อนาคตสฺมิ อทฺธาเน สพฺเพ เหสฺสนฺติ สมฺมุขา
เตน กมฺมวิปาเกน เจตนาปณิธีหิ จ
อุปฺปนฺนา เทวภวเน ตุยฺหนฺเต ปริจาริกา






ทิพฺพสุขํ อสงฺเขยฺยํ มานุสญฺจ อสงฺขิยํ
อนุโภนฺติ จิรํ กาลํ สํสริตฺวา ภวาภเว
สตสหสฺเส อิโต กปฺเป สุกตํ กมฺมสมฺปทํ
สุขุมาลิมนุสฺเสสุ อโถ เทวปุเร วเร
รูปโภคยสญฺเจว อโถ กิตฺติสุขํ ปิยํ
ลภาม สตตํ สพฺพํ สุกตํ กมฺมสมฺปทํ
ปจฺฉิเม ภวสมฺปตฺเต ชายาม พฺราหฺมเณ กุเล
สุขุมาลหตฺถปาทา สกฺยปุตฺตนิเวสเน
สพฺพกาลมฺปิ ปฐวึ น ปสฺสาม นลงฺกตํ
จิกฺขลฺลํ ภูมึ คมนํ น ปสฺสาม มหามุนิ
อคาราวสนฺเต อเมฺห สกฺการํ สพฺพกาลิกํ
อุปเนนฺติ สทา สพฺพํ ปุพฺพกมฺมผเลน โน
อคารํ ปชหิตฺวาน ปพฺพชิตฺวานคาริยํ
สํสารปถํ นิติณฺณา นตฺถิ ทานิ ปุนพฺภโว
จีวรํ ปิณฺฑปาตญฺจ ปจฺจยํ สยนาสนํ
อุปเนนฺติ สทา อเมฺห สหสฺสานิ ตโต ตโต
กิเลสา ฌาปิตามฺหากํ ภวา สพฺเพ สมูหตา
นาคีว พนฺธนํ เฉตฺวา วิหราม อนาสวา






สฺวาคตํ วต โน อาสิ พุทฺธเสฏฺฐสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ จตุราสีติ พฺราหฺมณกญฺญาภิกฺขุนีสหสฺสานิ ภควโต สมฺมุขา
อิมา คาถาโย อภาสิตฺถาติ
จตุราสีติสหสฺสพฺราหฺมณกญฺญาเถรีนํ อปทานํ สมตฺตํ
ตติยํ อุปฺปลทายิกาเถริยาปทานํ
นคเร อรุณวติยา อรุโณ นาม ขตฺติโย
ตสฺส รญฺโญ อหํ ภริยา เอกจฺจํ วาทยามหํ
รโหคตา นิสีทิตฺวา เอวํ จินฺเตสหํ ตทา
กุสลํ เม กตํ นตฺถิ อาทาย คมิยํ มม
มหาภิตาปํ กฏุกํ โฆรรูปํ สุทารุณํ
นิรยํ นูน คจฺฉามิ เอตฺถ เม นตฺถิ สํสโย
เอวาหํ จินฺตยิตฺวาน ปหํเสตฺวาน มานสํ
ราชานํ อุปคนฺตฺวาน อิทํ วจนมพฺรวึ
อิตฺถี นาม มยํ เทว ปุริสา น ภวาม โน
เอกํ เม สมณํ เทหิ โภชยิสฺสามิ ขตฺติย
อทาสิ เม ตทา ราชา สมณํ ภาวิตินฺทฺริยํ
ตสฺส ปตฺตํ คเหตฺวาน ปรมนฺเนน ปูรยึ



ปูเรตฺวา ปรมํ อนฺนํ สห สุคนฺธเลปนํ
มหาเจเลน ฉาเทตฺวา อทาสึ ตุฏฺฐมานสา
เตน กมฺเมน สุกเตน เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
สหสฺสเทวราชูนํ มเหสิตฺตมการยึ
สหสฺสจกฺกวตฺตีนํ มเหสิตฺตมการยึ
ปเทสรชฺชํ วิปุลํ คณนาโต อสงฺขยํ
นานาวิธํ พหุํ อญฺญํ ตสฺส กมฺมผลํ ตโต
อุปฺปลสฺเสว เม วณฺโณ อภิรูปา สุทสฺสนา
อิตฺถี สพฺพงฺคสมฺปนฺนา อภิชาตา ชุตินฺธรา
ปจฺฉิเม ภวสมฺปตฺเต อชายึ สากิเย กุเล
นารีสหสฺสปาโมกฺขา สุทฺโธทนสุตสฺสหํ
นิพฺพินฺทิตฺวา อคาเรหํ ปพฺพชึ อนคาริยํ
สตฺตมีรตฺติมปฺปตฺตา จตุสจฺจํ อปาปุณึ
จีวรํ ปิณฺฑปาตญฺจ ปจฺจยํ สยนาสนํ
ปริเมตุํ น สกฺโกมิ ปิณฺฑปาตสฺสิทํ ผลํ
ยํ มยฺหํ ปุริมํ กมฺมํ กุสลํ สรเส มุนิ
ตุยฺหตฺถาย มหาวีร ปริจตฺตํ พหุํ มยา
เอกตฺตึเส อิโต กปฺเป ยํ ทานมททึ ตทา
ทุคฺคตึ นาภิชานามิ ปิณฺฑปาตสฺสิทํ ผลํ




ทุเว คตี ปชานามิ เทวตฺตํ อถ มานุสํ
อญฺญํ คตึ น ชานามิ ปิณฺฑปาตสฺสิทํ ผลํ
อุจฺเจ กุเล ปชานามิ มหาสาเล มหทฺธเน
อญฺเญ กุเล น ชานามิ ปิณฺฑปาตสฺสิทํ ผลํ
ภวาภเว สํสริตฺวา สุกฺกมูเลน โจทิตา
อมนาปํ น ปสฺสามิ โสมนสฺสสฺสิทํ ผลํ
อิทฺธีสุ จ วสี โหมิ ทิพฺพาย โสตธาตุยา
เจโตปริยญาณสฺส วสี โหมิ มหามุนิ
ปุพฺเพนิวาสํ ชานามิ ทิพฺพจกฺขุํ วิโสธิตํ
สพฺพาสวปริกฺขีณา นตฺถิ ทานิ ปุนพฺภโว
อตฺถธมฺมนิรุตฺตีสุ ปฏิภาเณ ตเถว จ
ญาณํ มม มหาวีร อุปฺปนฺนํ ตว สนฺติเก
กิเลสา ฌาปิตา มยฺหํ ภวา สพฺเพ สมูหตา
นาคีว พนฺธนํ เฉตฺวา วิหรามิ อนาสวา
สฺวาคตํ วต เม อาสิ พุทฺธเสฏฺฐสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อุปฺปลทายิกา ภิกฺขุนี ภควโต สมฺมุขา อิมา
คาถาโย อภาสิตฺถาติ
อุปฺปลทายิกาเถริยา อปทานํ สมตฺตํ



จตุตฺถํ สิงฺคาลมาตาเถริยาปทานํ
ปทุมุตฺตโร นาม ชิโน สพฺพธมฺมาน ปารคู
อิโต สตสหสฺสมฺหิ กปฺเป อุปฺปชฺชิ นายโก
ตทาหํ หํสวติยา ชาตามจฺจกุเล อหุ
นานารตนปชฺโชเต อิทฺเธ ผีเต มหทฺธเน
ปิตุนา สห คนฺตฺวาน มหาชนปุรกฺขตา
ธมฺมํ พุทฺธสฺส สุตฺวาน ปพฺพชึ อนคาริยํ
ปพฺพชิตฺวาน กาเยน ปาปกมฺมํ วิวชฺชยึ
วจีทุจฺจริตํ หิตฺวา อาชีวํ ปริโสธยึ
พุทฺเธ ปสนฺนา ธมฺเม จ สงฺเฆ จ ติพฺพคารวา
สทฺธมฺมสฺสวเน ยุตฺตา พุทฺธทสฺสนสาลยา
อคฺคํ สทฺธาธิมุตฺตานํ อสฺโสสึ ภิกฺขุนึ ตทา
ตํ ฐานํ ปตฺถยิตฺวาน ติสฺโส สิกฺขา อปูรยึ
ตโต มํ สุคโต อาห กรุณานุคตาสโย
ยสฺส สทฺธา ตถาคเต อจลา สุปติฏฺฐิตา
สีลญฺจ ยสฺส กลฺยาณํ อริยกนฺตํ ปสํสิตํ
สงฺเฆ ปสาโท ยสฺสตฺถิ อุชุภูตญฺจ ทสฺสนํ
อทลิทฺโทติ ตํ อาหุ อโมฆํ ตสฺส ชีวิตํ
ตสฺมา สทฺธญฺจ สีลญฺจ ปสาทํ ธมฺมทสฺสนํ



อนุยุญฺเชถ เมธาวี สรํ พุทฺธานํ สาสนํ
ตํ สุตฺวาหํ ปมุทิตา อปุจฺฉึ ปณิธึ มม
ตทา อโนโม อมิโต พฺยากริตฺถ วินายโก
พุทฺธสฺส ปสนฺโน กลฺยาณี ลจฺฉเสตํ สุปตฺถิตํ
สตสหสฺเส อิโต กปฺเป โอกฺกากกุลสมฺภโว
โคตโม นาม นาเมน สตฺถา โลเก ภวิสฺสติ
ตสฺส ธมฺเมสุ ทายาทา โอรสา ธมฺมนิมฺมิตา
สิงฺคาลกสฺส ยา มาตา เหสฺสติ สตฺถุ สาวิกา
ตํ สุตฺวา มุทิตา หุตฺวา ยาวชีวํ ตทา ชินํ
เมตฺตจิตฺตา ปริจรึ ปฏิปตฺตีหิ นายกํ
เตน กมฺเมน สุกเตน เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
ปจฺฉิเม จ ภเว ทานิ คิริพฺพชปุรุตฺตเม
ชาตา เสฏฺฐิกุเล ผีเต มหารตนสญฺจเย
ปุตฺโต สิงฺคาลโก นาม มมาสิ วิปเถ รโต
ทิฏฺฐิคหณปกฺขนฺโน ทิสาปูชนตปฺปโร
นานาทิสา นมสฺสติ ปิณฺฑาย นครํ วชํ
ตํ ทิสฺวา อวทิ พุทฺโธ มคฺเค ฐตฺวา วินายโก
ตสฺส เทสยโต ธมฺมํ ปนาโท วิมฺหโย อหุ
เทฺวโกฏินรนารีนํ ธมฺมาภิสมโย อหุ




ตทา ตํ ปริสํ คนฺตฺวา สุตฺวา สุคตภาสิตํ
โสตาปตฺติผลํ ปตฺวา ปพฺพชึ อนคาริยํ
น จิเรเนว กาเลน พุทฺธทสฺสนสาลยา
อนุสฺสตึ ตํ ภาเวตฺวา อรหตฺตํ อปาปุณึ
ทสฺสนตฺถาย พุทฺธสฺส สพฺพทา จ วชามหํ
อติตฺตาเยว ปสฺสามิ รูปํ นยนนนฺทนํ
สพฺพปารมิสมฺภูตํ ลกฺขินิลยนํ ปรํ
รูปํ สพฺพสุภากิณฺณํ อติตฺตา วิหรามหํ
ชิโน ตสฺมึ คุเณ ตุฏฺโฐ เอตทคฺเค ฐเปสิ มํ
สิงฺคาลกสฺส ยา มาตา อคฺคา สทฺธาธิมุตฺติกา
อิทฺธีสุ จ วสี โหมิ ทิพฺพาย โสตธาตุยา
เจโตปริยญาณสฺส วสี โหมิ มหามุเน
ปุพฺเพนิวาสํ ชานามิ ทิพฺพจกฺขุํ วิโสธิตํ
สพฺพาสเว ปริญฺญาย นตฺถิ ทานิ ปุนพฺภโว
อตฺถธมฺมนิรุตฺตีสุ ปฏิภาเณ ตเถว จ
ญาณํ มม มหาวีร อุปฺปนฺนํ ตว สนฺติเก

กิเลสา ฌาปิตา มยฺหํ ภวา สพฺเพ สมูหตา
นาคีว พนฺธนํ เฉตฺวา วิหรามิ อนาสวา
สฺวาคตํ วต เม อาสิ พุทฺธเสฏฺฐสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ




ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ สิงฺคาลมาตา ภิกฺขุนี อิมา คาถาโย อภาสิตฺถาติ
สิงฺคาลมาตาเถริยา อปทานํ สมตฺตํ
ปญฺจมํ สุกฺกาเถริยาปทานํ
เอกนวุเต อิโต กปฺเป วิปสฺสี นาม นายโก
อุปฺปชฺชิ จารุนยโน สพฺพธมฺมวิปสฺสโก
ตทาหํ พนฺธุมติยํ ชาตา อญฺญตเร กุเล
ธมฺมํ สุตฺวาน มุนิโน ปพฺพชึ อนคาริยํ
พหุสฺสุตา ธมฺมธรา ปฏิภาณวตี ตถา
วิจิตฺตกถิกา จาปิ ชินสาสนการิกา
ตทา ธมฺมกถํ กตฺวา หิตาย ชนตํ สทา
ตโต จุตาหํ ตุสิตํ อุปปนฺนา ยสสฺสินี
เอกตฺตึเส อิโต กปฺเป สิขี วิย สิขี ชิโน
ตปนฺโต ยสสา โลกํ อุปฺปชฺชิ วทตํ วโร
ตทาปิ ปพฺพชิตฺวาน พุทฺธสาสนโกวิทา
โชเตตฺวา ชินวากฺยานิ ตโตปิ ติทิวงฺคตา
เอกตฺตึเส อิโต กปฺเป เวสฺสภู นาม นายโก
อุปฺปชฺชิตฺถ มหายานี ตทาปิจ ตเถวหํ



ปพฺพชิตฺวา ธมฺมธรา โชตยึ ชินสาสนํ
คนฺตฺวา มรุปุรํ รมฺมํ อนุโภมิ มหาสุขํ
อิมมฺหิ ภทฺทเก กปฺเป กกุสนฺโธ ชินุตฺตโม
อุปฺปชฺชิ นรสทฺทูโล ตทาปิจ ตเถวหํ
ปพฺพชึ ชินสาสนํ โชตยิตฺวา ยถายุกํ
ตโต จุตาหํ ติทสํ อคํ สภวนํ ยถา
อิมสฺมึเยว กปฺปมฺหิ โกนาคมนนายโก
อุปฺปชฺชิ วทตํ วโร สพฺพสตฺตานมุตฺตโม
ตทาปิ ปพฺพชิตฺวาน สาสเน ตสฺส ตาทิโน
พหุสฺสุตา ธมฺมธรา โชตยึ ชินสาสนํ
อิมสฺมึเยว กปฺปมฺหิ กสฺสโป มุนิ สตฺตโม
อุปฺปชฺชิ โลกสรโณ อรโณ มรณนฺตคู
ตสฺสาปิ นรธีรสฺส ปพฺพชิตฺวาน สาสเน
ปริยาปุฏสทฺธมฺมา ปริปุจฺฉาวิสารทา
สุสีลา ลชฺชินี เจว ตีสุ สิกฺขาสุ โกวิทา
พหุํ ธมฺมกถํ กตฺวา ยาวชีวํ มหามุเน
เตน กมฺมวิปาเกน เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
ปจฺฉิเม จ ภเว ทานิ คิริพฺพชปุรุตฺตเม
ชาตา เสฏฺฐิกุเล ผีเต มหารตนสญฺจเย





ยทา ภิกฺขุสหสฺเสน ปเรโต โลกนายโก
อุปาคมิ ราชคหํ สหสฺสกฺเขหิ วณฺณิโต
ทนฺโต ทนฺเตหิ สห ปุราณชฏิเลหิ
วิปฺปมุตฺโต วิปฺปมุตฺเตหิ
สิงฺคินิกฺขสวณฺโณ
ราชคหํ ปาวิสิ ภควา
ทิสฺวา พุทฺธานุภาวนฺตํ สุตฺวา จ คุณสญฺจยํ
พุทฺเธ จิตฺตํ ปสาเทตฺวา ปูชยึ ตํ มหพฺพลํ
อปเรน จ กาเลน ธมฺมทินฺนาย สนฺติเก
อคารา นิกฺขมิตฺวาน ปพฺพชึ อนคาริยํ
เกเสสุ ฉิชฺชมาเนสุ กิเลเส ฌาปยึ อหํ
อุคฺคหึ สาสนํ สพฺพํ ปพฺพชิตฺวา น จิเรนหํ
ตโต ธมฺมํ อเทเสสึ มหาชนสมาคเม
ธมฺเม เทสิยมานมฺหิ ธมฺมาภิสมโย อหุ
เนกปาณสหสฺสานํ ตํ วิทิตฺวา วิชิมฺหิโต
อภิปฺปสนฺโน เม ยกฺโข คมิตฺวาน คิริพฺพชํ
กึ เม กตา ราชคเห มนุสฺสา มธธ ปีตาว อจฺฉเร
เย สุกฺกํ น ปยิรุปาสนฺติ เทเสนฺตึ อมตํปทํ
ตญฺจ ปน อปฺปฏิวานิยํ อเสจนกโมชวํ
ปิวนฺติ มญฺเญ สปฺปญฺญา วลาหกมิวทฺธคู




อิทฺธีสุ จ วสี โหมิ ทิพฺพาย โสตธาตุยา
เจโตปริยญาณสฺส วสี โหมิ มหามุเน
ปุพฺเพนิวาสํ ชานามิ ทิพฺพจกฺขุํ วิโสธิตํ
สพฺพาสวปริกฺขีณา นตฺถิ ทานิ ปุนพฺภโว
อตฺถธมฺมนิรุตฺตีสุ ปฏิภาเณ ตเถว จ
ญาณํ มม มหาวีร อุปฺปนฺนํ ตว สนฺติเก
กิเลสา ฌาปิตา มยฺหํ ภวา สพฺเพ สมูหตา
นาคีว พนฺธนํ เฉตฺวา วิหรามิ อนาสวา
สฺวาคตํ วต เม อาสิ พุทฺธเสฏฺฐสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ สุกฺกา ภิกฺขุนี อิมา คาถาโย อภาสิตฺถาติ
สุกฺกาเถริยา อปทานํ สมตฺตํ
ปญฺจมํ ภาณวารํ
ฉฏฺฐํ อภิรูปนนฺทาเถริยาปทานํ
เอกนวุเต อิโต กปฺเป วิปสฺสี นาม นายโก
อุปฺปชฺชิ จารุนยโน สพฺพธมฺเมสุ จกฺขุมา
ตทาหํ พนฺธุมติยา อิทฺเธ ผีเต มหากุเล



ชาตา สุรูปา ทยิตา ปูชนียา ชนสฺส จ
อุปคนฺตฺวา มหาวีรํ วิปสฺสึ โลกนายกํ
ธมฺมํ สุตฺวาน สรณํ อุเปสึ นรนายกํ
สีเลสุ สํวุตา หุตฺวา นิพฺพุเต จ นรุตฺตเม
ธาตุถูปสฺส อุปริ โสณฺณฉตฺตํ อปูชยึ
มุตฺตจาคา สีลวตี ยาวชีวํ ตโต จุตา
ชหิตฺวา มานุสํ เทหํ ตาวตึสํ อคญฺฉหํ
ตทา ทสหิ ฐาเนหิ อภิโภตฺวา อเสสโต
รูปสทฺเทหิ คนฺเธหิ รเสหิ ผุสฺสเนหิ จ
อายุนาปิจ วณฺเณน สุเขน ยสสาปิจ
ตเถวาธิปเตยฺเยน อธิคยฺห วิโรจหํ
ปจฺฉิเม จ ภเว ทานิ ชาตาหํ กปิลวฺหเย
ธีตา เขมกสกฺกสฺส นนฺทา นาเมน วิสฺสุตา
อภิรูปสมฺปทมฺปิ อาหุ เมกนฺติ สูจกํ
ยทาหํ โยพฺพนํ ปตฺตา รูปวณฺณวิภูสิตา
อิธ มมตฺเต สกฺยานํ วิวาโท สุมหา อหุ
ปพฺพาเชสิ ตโต ตาโต มา สกฺยา วินสฺสุํ อิติ
ปพฺพชิตฺวาน ตถาคตํ รูปเทสฺสึ นรุตฺตมํ
สุตฺวาน โนปคจฺฉามิ มม รูเปน คพฺภิตา






โอวาทํปิ น คจฺฉามิ พุทฺธทสฺสนภีรุกา
ตทา ชิโน อุปาเยน อุปเนตฺวา สสนฺติกํ
ติสฺสิตฺถิโย นิทสฺเสสิ อิทฺธิยา มคฺคโกวิโท
อจฺฉรารูปสทิสํ ตรุณึ ชริกํ มตํ
ตโย ทิสฺวา สุสํวิคฺคา วิรตฺตาเส กเลวเร
อฏฺฐาสึ ภวนิพฺพินฺทา ตโต มํ อาห นายโก
อาตุรํ อสุจึ ปูตึ ปสฺส นนฺเท สมุสฺสยํ
อุคฺฆรนฺตํ ปคฺฆรนฺตํ พาลานํ อภิปตฺถิตํ
อสุภาย จิตฺตํ ภาเวหิ เอกคฺคํ สุสมาหิตํ
ยถา อิทํ ตถา เอตํ ยถา เอตํ ตถา อิทํ
เอวเมตํ อเวกฺขนฺตี รตฺตินฺทิวมตนฺทิตา
ตโต สกาย ปญฺญาย อภินิพฺพิชฺช วจฺฉสิ
ตสฺสา เม อปฺปมตฺตาย วิจินนฺตีธ โยนิโส
ยถาภูตํ อยํ กาโย ทิฏฺโฐ สนฺตรพาหิโร
อถ นิพฺพินฺทิหํ กาเย อชฺฌตฺตญฺจ วิรชฺชหํ
อปฺปมตฺตา วิสํยุตฺตา อุปสนฺตมฺหิ นิพฺพุตา
อิทฺธีสุ จ วสี โหมิ ทิพฺพาย โสตธาตุยา
เจโตปริยญาณสฺส วสี โหมิ มหามุเน
ปุพฺเพนิวาสํ ชานามิ ทิพฺพจกฺขุํ วิโสธิตํ






สพฺพาสวปริกฺขีณา นตฺถิ ทานิ ปุนพฺภโว
อตฺถธมฺมนิรุตฺตีสุ ปฏิภาเณ ตเถว จ
ญาณํ มม มหาวีร อุปฺปนฺนํ ตว สนฺติเก
กิเลสา ฌาปิตา มยฺหํ ภวา สพฺเพ สมูหตา
นาคีว พนฺธนํ เฉตฺวา วิหรามิ อนาสวา
สฺวาคตํ วต เม อาสิ พุทฺธเสฏฺฐสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อภิรูปนนฺทา ภิกฺขุนี อิมา คาถาโย อภาสิตฺถาติ
อภิรูปนนฺทาเถริยา อปทานํ สมตฺตํ
สตฺตมํ อฑฺฒกาสีเถริยาปทานํ
อิมมฺหิ ภทฺทเก กปฺเป พฺรหฺมพนฺธุ มหายโส
กสฺสโป นาม นาเมน อุปฺปชฺชิ วทตํ วโร
ตทาหํ ปพฺพชิตฺวาน ตสฺส พุทฺธสฺส สาสเน
สํวุตา ปาฏิโมกฺขมฺหิ อินฺทฺริเยสุ จ ปญฺจสุ
มตฺตญฺญู นีจอาสเน ยุตฺตา ชาคริเยปิจ
วสนฺตี ยุตฺตโยคาหํ ภิกฺขุนึ วิคตาสวํ
อกฺโกสึ ทุฏฺฐจิตฺตาหํ คณิเกติ สกึ ตทา
เตเนว ปาปกมฺเมน นิรยมฺหิ อปจฺจิสํ



เตเนว กมฺมเสเสน อชายึ คณิกากุเล
พหุโสวปราธีนา ปจฺฉิมาย จ ชาติยา
กาสิเสฏฺฐิกุเล ชาตา พฺรหฺมจริยผเลนหํ
อจฺฉรา วิย เทเวสุ อโหสึ รูปสมฺปทา
ทิสฺวาน ทสฺสนียํ มํ คิริพฺพชปุรุตฺตเม
คณิกตฺเต นิเวเสสุํ อกฺโกสนผเลน เม
สาหํ สุณิตฺวาน สทฺธมฺมํ พุทฺธเสฏฺฐสฺส ภาสิตํ
ปุพฺพวาสนสมฺปนฺนา ปพฺพชึ อนคาริยํ
ตทุปสมฺปทตฺถาย คจฺฉนฺตี ชินสนฺติกํ
มคฺเค ธุตฺเต ฐิเต ทิสฺวา ลภึ ทูโตปสมฺปทํ
สพฺพกมฺมํ ปริกฺขีณํ ปุญฺญปาปํ ตเถว จ
สพฺพสํสารมุตฺติณฺณา คณิกตฺตญฺจ เขปิตํ
อิทฺธีสุ จ วสี โหมิ ทิพฺพาย โสตธาตุยา
เจโตปริยญาณสฺส วสี โหมิ มหามุเน
ปุพฺเพนิวาสํ ชานามิ ทิพฺพจกฺขุํ วิโสธิตํ
สพฺพาสวปริกฺขีณา นตฺถิ ทานิ ปุนพฺภโว
อตฺถธมฺมนิรุตฺตีสุ ปฏิภาเณ ตเถว จ
ญาณํ มม มหาวีร อุปฺปนฺนํ ตว สนฺติเก
กิเลสา ฌาปิตา มยฺหํ ภวา สพฺเพ สมูหตา
นาคีว พนฺธนํ เฉตฺวา วิหรามิ อนาสวา





สฺวาคตํ วต เม อาสิ พุทฺธเสฏฺฐสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อฑฺฒกาสิกา ภิกฺขุนี อิมา คาถาโย อภาสิตฺถาติ
อฑฺฒกาสีเถริยา อปทานํ สมตฺตํ
อฏฺฐมํ ปุณฺณิกาเถริยาปทานํ
วิปสฺสิโน ภควโต สิขิโน เวสฺสภุสฺส จ
กกุสนฺธสฺส มุนิโน โกนาคมนตาทิโน
กสฺสปสฺส จ พุทฺธสฺส ปพฺพชิตฺวาน สาสเน
ภิกฺขุนี สีลสมฺปนฺนา นิปกา สํวุตินฺทฺริยา
พหุสฺสุตา ธมฺมธรา ธมฺมตฺถปริปุจฺฉิตา
อุคฺคเหตฺวา จ ธมฺมานํ โสตา ปยิรุปาสิกา
เทเสนฺตี ชนมชฺเฌหํ อโหสึ ชินสาสนํ
พาหุสจฺเจน เตนาหํ เปสลา อติมญฺญิสํ
ปจฺฉิเม จ ภเว ทานิ สาวตฺถิยํ ปุรุตฺตเม
อนาถปิณฺฑิโน เคเห ชาตาหํ กุมฺภทาสิยา
คตา อุทกหาริยํ โสตฺถิยํ ทิชมทฺทสํ
สีตฏฺฏํ โตยมชฺฌมฺหิ ตํ ทิสฺวา อิทมพฺรวึ




อุทกหารี อหํ สีเต สทา อุทกโมตรึ
อยฺยานํ ทณฺฑภยภีตา วาจาโรสภยฏฺฏิตา
กสฺส พฺราหฺมณ ตฺวํ ภีโต สทา อุทกโมตริ
เวธมาเนหิ คตฺเตหิ สีตํ เวทยเส ภุสํ
ชานนฺตี วต มํ โภติ ปุณฺณิเก ปริปุจฺฉสิ
กโรนฺตํ กุสลํ กมฺมํ นุทนฺตํ กมฺมปาปกํ
โย วุฑฺโฒ ทหโร จาปิ ปาปกมฺมํ ปกุพฺพติ
อุทกาภิเสจนา โสปิ ปาปกมฺมา ปมุจฺจติ
อุตฺตรนฺตสฺส อกฺขาสึ ธมฺมตฺถสหิตํ ปทํ
ตญฺจ สุตฺวา สุสํวิคฺโค ปพฺพชิตฺวารหา อหุ
ปูเรนฺตี อูนกสตํ ชาตา ทาสิกุเล ยโต
ตโต ปุณฺณาติ นามํ เม ภุชิสฺสํ มํ อกํสุ เต
เสฏฺฐึ ตโตนุโมเทตฺวา ปพฺพชึ อนคาริยํ
น จิเรเนว กาเลน อรหตฺตํ อปาปุณึ
อิทฺธีสุ จ วสี โหมิ ทิพฺพาย โสตธาตุยา
เจโตปริยญาณสฺส วสี โหมิ มหามุเน
ปุพฺเพนิวาสํ ชานามิ ทิพฺพจกฺขุํ วิโสธิตํ
สพฺพาสวปริกฺขีณา นตฺถิ ทานิ ปุนพฺภโว
อตฺถธมฺมนิรุตฺตีสุ ปฏิภาเณ ตเถว จ






ญาณํ เม วิมลํ สุทฺธํ พุทฺธเสฏฺฐสฺส วาหสา
ภาวนาย มหาปญฺญา สุเตเนว สุตาวินี
มาเนน นีจกุลชา น หิ กมฺมํ ปนสฺสติ
กิเลสา ฌาปิตา มยฺหํ วิหรามิ อนาสวา
นาคีว พนฺธนํ เฉตฺวา วิหรามิ อนาสวา
สฺวาคตํ วต เม อาสิ พุทฺธเสฏฺฐสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ ปุณฺณิกา ภิกฺขุนี อิมา คาถาโย อภาสิตฺถาติ
ปุณฺณิกาเถริยา อปทานํ สมตฺตํ
นวมํ อมฺพปาลีเถริยาปทานํ
โย รํสิรุจิตาเวโฬ ผุสฺโส นาม มหามุนิ
ตสฺสาหํ ภคินี อาสึ อชายึ ขตฺติเย กุเล
ตสฺส ธมฺมํ สุณิตฺวาหํ วิปฺปสนฺเนน เจตสา
มหาทานํ ททิตฺวาน ปตฺถยึ รูปสมฺปทํ
เอกตฺตึเส อิโต กปฺเป สิขี โลกคฺคนายโก
อุปฺปนฺโน โลกปชฺโชโต ติโลกสรโณ ชิโน
ตทา อรุณปุเร รมฺเม พฺรหฺมญฺญกุลสมฺภวา
วิมุตฺตจิตฺตํ กุปิตา ภิกฺขุนึ อภิสาปยึ



เวสิกา จ อนาจารา ชินสาสนทูสิกา
เอวํ อกฺโกสยิตฺวาน เตน ปาเปน กมฺมุนา
ทารุณํ นิรยํ คนฺตฺวา มหาทุกฺขสมปฺปิตา
ตโต จุตา มนุสฺเสสุ อุปปนฺนา ตปสฺสินี
ทสชาติสหสฺสานิ คณิกตฺตํ อการยึ
ตโต ปาปา น มุจฺจิสฺสํ ภุตฺวา ทุฏฺฐวิสํ ยถา
พฺรหฺมเวสมเสวิสฺสํ กสฺสเป ชินสาสเน
เตน กมฺมวิปาเกน อชายึ ติทเส ปุเร
ปจฺฉิเม ภวสมฺปตฺเต อโหสึ โอปปาติกา
อมฺพสาขนฺตเร ชาตา อมฺพปาลีติ เตนหํ
ปริวุตา ปาณโกฏีหิ ปพฺพชึ ชินสาสเน
ปตฺตาหํ อจลํ ฐานํ ธีตา พุทฺธสฺส โอรสา
อิทฺธีสุ จ วสี โหมิ ทิพฺพาย โสตธาตุยา
เจโตปริยญาณสฺส วสี โหมิ มหามุเน
ปุพฺเพนิวาสํ ชานามิ ทิพฺพจกฺขุํ วิโสธิตํ
สพฺพาสวปริกฺขีณา นตฺถิ ทานิ ปุนพฺภโว
อตฺถธมฺมนิรุตฺตีสุ ปฏิภาเณ ตเถว จ
ญาณํ เม วิมลํ สุทฺธํ พุทฺธเสฏฺฐสฺส วาหสา
กิเลสา ฌาปิตา มยฺหํ ภวา สพฺเพ สมูหตา
นาคีว พนฺธนํ เฉตฺวา วิหรามิ อนาสวา




สฺวาคตํ วต เม อาสิ พุทฺธเสฏฺฐสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อมฺพปาลี ภิกฺขุนี อิมา คาถาโย อภาสิตฺถาติ
อมฺพปาลีเถริยา อปทานํ สมตฺตํ
ทสมํ เสลาเถริยาปทานํ
อิมมฺหิ ภทฺทเก กปฺเป พฺรหฺมพนฺธุ มหายโส
กสฺสโป นาม นาเมน อุปฺปชฺชิ วทตํ วโร
สาวตฺถิยํ ปุรวเร อุปาสกกุเล อหํ
ปสุตา นํ ชินวรํ ทิสฺวา สุตฺวา จ เทสนํ
ตํ วีรํ สรณํ คนฺตฺวา สีลานิ จ สมาทยึ
กทาจิ โส มหาวีโร มหาชนสมาคเม
อตฺตโน อภิสมฺโพธึ ปกาเสสิ นราสโภ
อนนุสฺสุตธมฺเมสุ ปุพฺเพ ทุกฺขาทิเกสุ จ
จกฺขุ ญาณญฺจ ปญฺญา จ วิชฺชาโลกํ จ อาสิ เม
ตํ สุตฺวา อุคฺคเหตฺวาน ปริปุจฺฉามิ ภิกฺขโว
เตน กมฺเมน สุกเตน เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ



ปจฺฉิเม จ ภเว ทานิ ชาตา เสฏฺฐิมหากุเล
อุเปจฺจ พุทฺธํ สทฺธมฺมํ สุตฺวา มจฺจุปสํหิตํ
ปพฺพชิตฺวา น จิเรเนว สพฺพตฺถานิ วิจินฺตยํ
เขเปตฺวา อาสเว สพฺเพ อรหตฺตํ อปาปุณึ
อิทฺธีสุ จ วสี โหมิ ทิพฺพาย โสตธาตุยา
เจโตปริยญาณสฺส วสี โหมิ มหามุเน
ปุพฺเพนิวาสํ ชานามิ ทิพฺพจกฺขุํ วิโสธิตํ
สพฺพาสวปริกฺขีณา นตฺถิ ทานิ ปุนพฺภโว
อตฺถธมฺมนิรุตฺตีสุ ปฏิภาเณ ตเถว จ
ญาณํ เม วิมลํ สุทฺธํ พุทฺธเสฏฺฐสฺส วาหสา
กิเลสา ฌาปิตา มยฺหํ ภวา สพฺเพ สมูหตา
นาคีว พนฺธนํ เฉตฺวา วิหรามิ อนาสวา
สฺวาคตํ วต เม อาสิ พุทฺธเสฏฺฐสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ เสลา ภิกฺขุนี อิมา คาถาโย อภาสิตฺถาติ
เสลาเถริยา อปทานํ สมตฺตํ



อุทฺทานํ
ขตฺติยพฺราหฺมณี เจว ตถา อุปฺปลทายิกา
สิงฺคาลมาตา สุกฺกา จ อภิรูปนนฺทา เจว
อฑฺฒกาสิกา เจว ปุณฺณา จ อมฺพปาลี เสลา ภิกฺขุนีติ
ขตฺติยกญฺญาวคฺโค จตุตฺโถ
อปทานํ นิฏฺฐิตํ









สุตฺตนฺตปิฏเก ขุทฺทกนิกายสฺส
พุทฺธวํโส

นโม ตสฺส ภควโต อรหโต สมฺมาสมฺพุทฺธสฺส
รตนจงฺกมนกณฺโฑ
พฺรหฺมา จ โลกาธิปตี สหมฺปติ
กตญฺชลี อนธิวรํ อยาจถ
สนฺตีธ สตฺตา อปฺปรชกฺขชาติกา
เทเสหิ ธมฺมํ อนุกมฺปิมํ ปชนฺติ
ภควา โลกาธิปตี นรุตฺตโม
กตญฺชลีพฺรหฺมคเณหิ ยาจิโต
สนฺตีธ ธีราปฺปรชกฺขชาติกา
เทเสตุ ธมฺมํ อนุกมฺปิมํ ปชํ
เทเสตุ สุคโต ธมฺมํ เทเสตุ อมตํปทํ
โลกานมนุกมฺปาย ธมฺมํ เทเสตุ นายก
สมฺปนฺนวิชฺชาจรณสฺส ตาทิโน
ชุตินฺธรสฺสนฺติมเทหธาริโน
ตถาคตสฺสปฺปฏิปุคฺคลสฺส
อุปฺปชฺชิ การุญฺญตา สพฺพสตฺเต



ตํ สุตฺวา ภควา สตฺถา อิทํ วจนมพฺรวิ
อปารุตา เต อมตสฺส ทฺวารา
เย โสตวนฺโต ปมุญฺจนฺตุ สทฺธํ
วิหึสสญฺญี ปคุณํ น ภาสึ
ธมฺมํ ปณีตํ มนุเชสุ พฺรเหฺมติ
ภควา ตสฺมึ สมเย เวเนยฺยานํนุกมฺปโก
อชปาลนิโคฺรธทุมา ปายาสิ มุนิปุงฺคโว
อนุกฺกเมน คมเนน พาราณสิมุปาคมิ
ตสฺมึ หิ ปลฺลงฺกวเร นิสีทิ ภควา ตทา
ปญฺจนฺนํ วคฺคิยานญฺจ ธมฺมจกฺกปฺปวตฺตยิ
ทุกฺขํ ทุกฺขสมุปฺปาทํ นิโรธํ มคฺคมุตฺตมํ
ปวตฺตยิ ตํ ภควา อิสี เต ปญฺจวคฺคิยา
อฏฺฐารสโกฏิ ตทา พฺรหฺมเทวคณา สห
ปฐมสฺมึ สนฺนิปาเต ธมฺมาภิสมยา ลภุ
โกณฺฑญฺโญ ภทฺทิโย วปฺโป มหานาโม จ อสฺสชิ
วินีตา เตน ปเรน สพฺเพปิ อนุปุพฺพโส
อฏฺฐารสโกฏิ ตทา พฺรหฺมเทวคณา สห
ปฐมสฺมึ สนฺนิปาเต โสตาปตฺติผลํ ตทา
อนุกฺกเมน คมเนน ราชคหมุปาคมิ



เวฬุวนมหาวิหาเร วิหาสิ มุนิปุงฺคโว
ตํ สุตฺวา พิมฺพิสาโร จ ภควนฺตมุปสงฺกมิ
เอกาทสนหุเตเนว ปริวารา มหา อหุ
ทีปคนฺธธูปมาลาทีนิ ภควนฺตมภิปูชยิ
ตสฺมึ สมาคเมเยว กามาทีนว เทสยิ
เทสนาปริโยสาเน ราชานมฺปมุขํ ตทา
จตุราสีติสหสฺสานํ ธมฺมาภิสมโย อหุ
ตํ สุตฺวาน ปิตา ราชา นว ทูตานิ เปสยิ
นวสหสฺสปริวาเรหิ ปพฺพชฺชํ ยาจเต มุนึ
นวสหสฺสปริวารา อรหตฺตมุปาคมม
กาฬุทายิ ปริโยสาเน ภิกฺขุเวสํ คเหตฺวา โส
สหสฺสปริวาเรหิ ภควนฺตํ นิมนฺตยิ
นิมนฺตมธิวาเสตฺวา มหามคฺคํ ปฏิปชฺชติ
วีสติสหสฺสภิกฺขูหิ ปายาสิ สกฺยปุงฺคโว
อนุกฺกเมน คมเนน กปิลวตฺถุมุปาคมิ
โรหิณิยา นทีตีเร ปาฏิหารมกาสิ โส
ตสฺมึ ปลฺลงฺกมชฺฌมฺหิ นิสีทิ สกฺยปุงฺคโว
มหาเวสฺสนฺตรธมฺมํ เทเสตฺวา ภควา ปิตุ
จตุราสีติสหสฺสานํ ธมฺมาภิสมโย อหุ



น เหเต ชานนฺติ สเทวมนุสฺสา
พุทฺโธ อยํ กีทิสโก นรุตฺตโม
อิทฺธิพลํ ปญฺญาพลญฺจ กีทิสํ
พุทฺธพลํ โลกหิตสฺส กีทิสํ
น เหเต ชานนฺติ สเทวมนุสฺสา
พุทฺโธ อยํ อีทิสโก นรุตฺตโม
อิทฺธิพลํ ปญฺญาพลญฺจ อีทิสํ
พุทฺธพลํ โลกหิตสฺส อีทิสํ
หนฺทาหํ ทสฺสยิสฺสามิ พุทฺธพลํ อนุตฺตรํ
จงฺกมํ มาปยิสฺสามิ นเภ รตนมณฺฑิตํ
ภุมฺมา มหาราชิกา ตาวตึสา
ยามา จ เทวา ตุสิตา จ นิมฺมิตา
ปรนิมฺมิตา เยปิจ พฺรหฺมกายิกา
อานนฺทิตา วิปุลมกํสุ โฆสํ
โอภาสิตา จ ปฐวี สเทวกา
ปุถู จ โลกนฺตริกา อสํวุตา
ตโม จ ติพฺโพ วิหโต ตทา อหุ
ทิสฺวาน อจฺเฉรกปาฏิหีรํ
สเทวคนฺธพฺพมนุสฺสรกฺขเส
อาภา อุฬารา วิปุลา อชายถ



อิมสฺมึ โลเก ปรสฺมึ จูภเย
อโธปิ อุทฺธํ ติริยญฺจ วิตฺถตํ
สตฺตุตฺตโม อนธิวโร วินายโก
สตฺถา อหุ เทว มนุสฺส ปูชิโต
มหานุภาโว สต ปุญฺญ ลกฺขโณ
ทสฺเสสิ อจฺเฉรกปาฏิหีริยํ
ตสฺมึ สมาคเม สตฺถา อพฺภุคฺคนฺตฺวา นเภ ตเล
สิเนรุปพฺพตํ รมฺมํ จงฺกมํ มาปยี ชิโน
ทสสหสฺสิโลกธาตุเทวตา ชินสนฺติเก
ตถาคตํ นมสฺสิตฺวา พุทฺธปูชํ กรึสุ เต
โส ยาจิโต เทววเรน จกฺขุมา
อตฺถํ สเมกฺขิตฺวา ตทา นรุตฺตโม
จงฺกมํ มาปยิ โลกนายโก
สุนิฏฺฐิตํ สพฺพรตนนิมฺมิตํ
อิทฺธิ จ อาเทสนานุสาสนี
ติปาฏิหีเร ภควา วสี อหุ
จงฺกมํ มาปยิ โลกนายโก
สุนิฏฺฐิตํ สพฺพรตนนิมฺมิตํ
ทสสหสฺสิโลกธาตุยา สิเนรุปพฺพตุตฺตเม ถมฺเภว
ทสฺเสสิ ปฏิปาฏิยา จงฺกเม รตนามเย



ทสสหสฺสํ อติกฺกมฺม จงฺกมํ มาปยี ชิโน
สพฺพโสวณฺณมยา ปสฺเส จงฺกเม รตนามเย
ตุลาสงฺฆาฏานุวตฺตา โสวณฺณผลกตฺถกา
เวทิกา สพฺพโสวณฺณา ทุภโต ปสฺเสสุ นิมฺมิตา
มณิมุตฺตาวาลุกากิณฺโณ นิมฺมิโต รตนามโย
โอภาเสติ ทิสา สพฺพา สตรํสีว อุคฺคโต
ตสฺมึ จงฺกมเน ธีโร ทฺวตฺตึสวรลกฺขโณ
วิโรจมาโน สมฺพุทฺโธ จงฺกเม จงฺกมี ชิโน
ทิพฺพํ มนฺทารวํ ปุปฺผํ ปทุมํ ปาริฉตฺตกํ
จงฺกมเน โอกิรนฺติ สพฺเพ เทวา สมาคตา
ปสฺสนฺติ ตํ เทวสงฺฆา ทสสหสฺสี สมาคตา
นมสฺสมานา นิปตนฺติ ตุฏฺฐหฏฺฐา ปโมทิตา
ตาวตึสา จ ยามา จ ตุสิตา จาปิ เทวตา
นิมฺมานรติโน เทวา เย เทวา วสวตฺติโน
อุทคฺคจิตฺตา สุมนา ปสฺสนฺติ โลกนายกํ
สเทวคนฺธพฺพมนุสฺสรกฺขสา
นาคา สุปณฺณา อถวาปิ กินฺนรา
ปสฺสนฺติ ตํ โลกหิตานุกมฺปกํ
นเภว อจฺจุคฺคตจนฺทมณฺฑลํ



อาภสฺสรา สุภกิณฺหา เวหปฺผลา อกนิฏฺฐา จ
สุสุทฺธสุกฺก วตฺถวสนา ติฏฺฐนฺติ ปญฺชลีกตา
มุญฺจนฺติ ปุปฺผํ ปน ปญฺจวณฺณิกํ
มนฺทารวํ จนฺทนจุณฺณมิสฺสกํ
ภมนฺติ เจลานิ จ อมฺพเร ตทา
อโห ชิโน โลกหิตานุกมฺปโก
ตุวํ สตฺถา จ เกตุ จ ธโช ยูโป จ ปาณินํ
ปรายโน ปติฏฺฐา จ ทีโป จ ทิปทุตฺตโม
ทสสหสฺสิโลกธาตุยา เทวตาโย มหิทฺธิกา
ปริวาเรตฺวา นมสฺสนฺติ ตุฏฺฐหฏฺฐา ปโมทิตา
เทวตา เทวกญฺญา จ ปสนฺนา ตุฏฺฐมานสา
ปญฺจวณฺณิกปุปฺเผหิ ปูชยนฺติ นราสภํ
ปสฺสนฺติ ตํ เทวสงฺฆา ปสนฺนา ตุฏฺฐมานสา
ปญฺจวณฺณิกปุปฺเผหิ ปูชยนฺติ นราสภํ
อโห อจฺฉริยํ โลเก อพฺภูตํ โลมหํสนํ
น เมทิสํ ภูตปุพฺพํ อจฺเฉรํ โลมหํสนํ
สกสกมฺหิ ภวเน นิสีทิตฺวาน เทวตา
หสนฺติ ตา มหาหสิตํ ทิสฺวานจฺเฉรกํ นเภ
อากาสฏฺฐา จ ภุมฺมฏฺฐา ติโณสธินิวาสิโน
กตญฺชลี นมสฺสนฺติ ตุฏฺฐหฏฺฐา ปโมทิตา




เยปิ ทีฆายุกา นาคา ปุญฺญวนฺโต มหิทฺธิกา
ปโมทิตา นมสฺสนฺติ ปูชยนฺติ นรุตฺตมํ
สงฺคีติโย ปวตฺตนฺติ อมฺพเร อนิลญฺชเส
จมฺมนทฺธานิ วาเทนฺติ ทิสฺวานจฺเฉรกํ นเภ
สงฺขา จ ปณวา เจว อโถปิ เทณฺฑิมา พหู
อนฺตลิกฺขสฺมึ วชฺชยนฺติ ทิสฺวานจฺเฉรกํ นเภ
อพฺภูโต วต โน อชฺช อุปฺปชฺชิ โลมหํสโน
ธุวมตฺถสิทฺธึ ลภาม ขโณ โน ปฏิปาฏิโต
พุทฺโธติ เตสํ สุตฺวาน ปีติ อุปฺปชฺชิ ตาวเท
พุทฺโธ พุทฺโธติ กถยนฺตา ติฏฺฐนฺติ ปญฺชลีกตา
หิงฺการํ สาธุการญฺจ อุกฺกุฏฺฐิสมฺปนาทนํ
ปชา จ วิวิธา คคเน วตฺตนฺติ ปญฺชลีกตา
คายนฺติ เสเฬนฺติ จ วาทยนฺติ จ
ภุชานิปฺโผเฏนฺติ จ นจฺจยนฺติ จ
มุญฺจนฺติ ปุปฺผํ ปน ปญฺจวณฺณิกํ
มนฺทารวํ จนฺทนจุณฺณมิสฺสกํ
ยถา ตุยฺหํ มหาวีร ปาเทสุ จกฺกลกฺขณํ
ธชํ วชิรปฏากํ วฑฺฒมานงฺกุสาปิตํ
รูเป สีเล สมาธิมฺหิ ปญฺญาย จ อสาทิโส
วิมุตฺติยา อสมสโม ธมฺมจกฺกปฺปวตฺตเน




ทสนาคพลํ กาเย ตุยฺหํ ปากติกํ พลํ
อิทฺธิพเลน อสโม ธมฺมจกฺกปฺปวตฺตเน
เอวํ สพฺพคุณูเปตํ สพฺพงฺค สมุปาคตํ
มหามุนึ การุณิกํ โลกนาถํ นมสฺสถ
อภิวาทนํ โถมนญฺจ วนฺทนญฺจ ปสํสนํ
นมสฺสนญฺจ ปูชญฺจ สพฺพํ อรหสี ตุวํ
เย เกจิ โลเก วนฺทเนยฺยา วนฺทนํ อรหนฺติ เย
สพฺพเสฏฺโฐ มหาวีร สทิโส เต น วิชฺชติ
สารีปุตฺโต มหาปญฺโญ สมาธิชฺฌานโกวิโท
คิชฺฌกูเฏ ฐิโตเยว ปสฺสติ โลกนายกํ
สุผุลฺลํ สาลราชํว จนฺทํว คคเน ยถา
มชฺฌนฺติเกว สุริยํ โอโลเกติ นราสภํ
ชลนฺตํ ทีปรุกฺขํว ตรุณสุริยํว อุคฺคตํ
พฺยามปฺปภานุรญฺชิตํ ปสฺสติ โลกนายกํ
ปญฺจนฺนํ ภิกฺขุสตานํ กตกิจฺจาน ตาทินํ
ขีณาสวานํ วิมลานํ ขเณน สนฺนิปาตยิ
โลกปฺปสาทนํ นาม ปาฏิหีรํ นิทสฺสยิ
อเมฺหปิ ตตฺถ คนฺตฺวาน วนฺทิสฺสาม มยํ ชินํ
เอถ สพฺเพ คมิสฺสาม ปุจฺฉิสฺสาม มยํ ชินํ
กงฺขํ วิโนทยิสฺสาม ปสฺสิตฺวา โลกนายกํ


สาธูติ เต ปฏิสฺสุตฺวา นิปกา สํวุตินฺทฺริยา
ปตฺตจีวรมาทาย ตรมานา อุปาคมม
ขีณาสเวหิ วิมเลหิ ทนฺเตหิ อุตฺตเม ทเม
สารีปุตฺโต มหาปญฺโญ อิทฺธิยา อุปสงฺกมิ
เตหิ ภิกฺขูหิ ปริวุโต สารีปุตฺโต มหาคณี
ลิฬนฺโต เทโวว คคเน อิทฺธิยา อุปสงฺกมิ
อุกฺกาสิตญฺจ ขิปิตญฺจ อชฺฌุเปกฺขิตฺวาน สุพฺพตา
สคารวา สปฺปติสฺสา สมฺพุทฺธํ อุปสงฺกมม
อุปสงฺกมิตฺวา ปสฺสนฺติ สยมฺภุํ โลกนายกํ
นเภ อจฺจุคฺคตํ วีรํ จนฺทํว คคเน ยถา
ชลนฺตํ ทีปรุกฺขํว วิชฺชุว คคเน ยถา
มชฺฌนฺติเกว สุริยํ ปสฺสนฺติ โลกนายกํ
ปญฺจภิกฺขุสตา สพฺเพ ปสฺสนฺติ โลกนายกํ
รหทมิว วิปฺปสนฺนํ สุผุลฺลํ ปทุมํ ยถา
อญฺชลึ ปคฺคเหตฺวาน ตุฏฺฐหฏฺฐา ปโมทิตา
นมสฺสมานา นิปตนฺติ สตฺถุโน จกฺกลกฺขเณ
สารีปุตฺโต มหาปญฺโญ โกรณฺฑสมสาทิโส
สมาธิชฺฌานกุสโล วนฺทติ โลกนายกํ
คชฺชิโต กาลเมโฆว นีลุปฺปลสมสาทิโส
อิทฺธิพเลน อสโม โมคฺคลฺลาโน มหิทฺธิโก



มหากสฺสปเถโรปิ อุคฺคตกนกสนฺนิโภ
ธูตคุเณ อคฺคนิกฺขิตฺโต โถมิโต สตฺถุวณฺณิโต
ทิพฺพจกฺขูน โย อคฺโค อนุรุทฺโธ มหาคณี
ญาติเสฏฺโฐ ภควโต อวิทูเรว ติฏฺฐติ
อาปตฺติอนาปตฺติยา สเตกิจฺฉาย โกวิโท
วินเย อคฺคนิกฺขิตฺโต อุปาลิ สตฺถุวณฺณิโต
สุขุมนิปุณตฺถปฏิวิทฺโธ กถิกานํ ปวโร คณี
อิสิ มนฺตานิยา ปุตฺโต ปุณฺโณ นามาติ วิสฺสุโต
เอเตสํ จิตฺตมญฺญาย โอปมฺมกุสโล มุนิ
กงฺขจฺเฉโท มหาวีโร กเถสิ อตฺตโน คุณํ
จตฺตาโร เต อสงฺเขยฺยา โกฏิ เยสํ น นายติ
สตฺตกาโย จ อากาโส จกฺกวาฬา อนนฺตกา
พุทฺธญาณํ อปฺปเมยฺยํ น สกฺกา เอเต วิชานิตุํ
กิเมตํ อจฺฉริยํ โลเก ยํ เม อิทฺธิวิกุพฺพนํ
อญฺเญ พหู อจฺฉริยา อพฺภูตา โลมหํสนา
ยทาหํ ตุสิเต กาเย สนฺตุสิโต นามหํ ตทา
ทสสหสฺสี สมาคมฺม ยาจนฺติ อญฺชลี มมํ
กาโลยํ เต มหาวีร อุปฺปชฺช มาตุกุจฺฉิยํ
สเทวกํ ตารยนฺโต พุชฺฌสฺสุ อมตํปทํ


ตุสิตา กายา จวิตฺวาน ยทา โอกฺกมิ กุจฺฉิยํ
ทสสหสฺสี โลกธาตุ กมฺปติ ธรณี ตทา
ยทาหํ มาตุกุจฺฉิโต สมฺปชาโนว นิกฺขมึ
สาธุการํ ปวตฺตนฺติ ทสสหสฺสี ปกมฺปถ
โอกฺกนฺติ เม สโม นตฺถิ ชาติโต อภินิกฺขเม
สมฺโพธิยํ อหํ เสฏฺโฐ ธมฺมจกฺกปฺปวตฺตเน
อโห อจฺฉริยํ โลเก พุทฺธานํ คุณมหนฺตตา
ทสสหสฺสี โลกธาตุ ฉปฺปการํ ปกมฺปถ
โอภาโส จ มหา อาสิ อจฺเฉรํ โลมหํสนํ
ภควา จ ตมฺหิ สมเย โลกเชฏฺโฐ นราสโภ
สเทวกํ ทสฺสยนฺโต อิทฺธิยา จงฺกมี ชิโน
จงฺกเม จงฺกมนฺโตว กเถสิ โลกนายโก
อนฺตรา น นิวตฺเตติ จตุหตฺเถ จงฺกเม ยถา
สารีปุตฺโต มหาปญฺโญ สมาธิชฺฌานโกวิโท
ปญฺญาย ปารมิปฺปตฺโต ปุจฺฉติ โลกนายกํ
กีทิโส เต มหาวีร อภินีหาโร นรุตฺตม
กิมฺหิ กาเล ตยา วีร ปตฺถิตา โพธิมุตฺตมา
ทานํ สีลญฺจ เนกฺขมฺมํ ปญฺญาวิริยญฺจ กีทิสํ
ขนฺติสจฺจมธิฏฺฐานํ เมตฺตูเปกฺขา จ กีทิสา



ทสปารมี มหาวีร กีทิสา โลกนายก
กถํ อุปปารมี ปุณฺณา ปรมตฺถปารมี กถํ
กติกมฺมอธิฏฺฐาย อธิปติ จ กีทิสา
กีทิสา ปารมี โหนฺติ ธีรา โลกสฺมิ กีทิสา
เมตฺตา กรุณา มุทิตา อุเปกฺขา จาปิ กีทิสา
กีทิสํ พุทฺธธมฺมานํ เกวลํ ปริปูรย
ตสฺส ปุฏฺโฐ วิยากาสิ กรวีกมธุรคิโร
นิพฺพาปยนฺโต หทยํ หาสยนฺโต สเทวกํ
อตีตพุทฺธาน ชินาน เทสิตํ
นิกีฬิตํ พุทฺธปรมฺปราคตํ
ปุพฺเพ นิวาสานุคตาย พุทฺธิยา
ปกาสยี โลกหิตํ สเทวเก
ปีติปาโมชฺชชนนํ โสกสลฺลวิโนทนํ
สพฺพสมฺปตฺติปฏิลาภํ จิตฺตํ กตฺวา สุณาถ เม
มทนิมฺมทนํ โสกนุทํ สํสารปริโมจนํ
สพฺพทุกฺขกฺขยํ มคฺคํ สกฺกจฺจํ ปฏิปชฺชถาติ
รตนจงฺกมนกณฺโฑ นิฏฺฐิโต



ปฐโม ทีปงฺกรพุทฺธวํโส
กปฺเป จ สตสหสฺเส จตุโร จ อสงฺขิเย
อมรํ นาม นครํ ทสฺสเนยฺยํ มโนรมํ
ทสหิ สทฺเทหิ อวิวิตฺตํ อนฺนปานสมายุตํ
หตฺถิสทฺทํ อสฺสสทฺทํ เภริสงฺขรถานิ จ
ขาทถ ปีวถ เจว อนฺนปาเนน โฆสิตํ
นครํ สพฺพงฺคสมฺปนฺนํ สพฺพกมฺมมุปาคตํ
สตฺตรตนสมฺปนฺนํ นานาชนสมากุลํ
สมิทฺธํ เทวนครํว อาวาสํ ปุญฺญกมฺมินํ
นคเร อมรวติยา สุเมโธ นาม พฺราหฺมโณ
อเนกโกฏิสนฺนิจฺจโย ปหูตธนธญฺญวา
อชฺฌายิโก มนฺตธโร ติณฺณํ เวทาน ปารคู 
ลกฺขเณ อิติหาเส จ สทฺธมฺเม ปารมึ คโต
รโหคโต นิสีทิตฺวา เอวํ จินฺเตสิหนฺตทา
ทุกฺโข ปุนพฺภโว นาม สรีรสฺส ปเภทนํ
สมฺโมหํ มรณํ ทุกฺขํ ชราย อภิมทฺทิตํ
ชาติธมฺโม ชราธมฺโม พฺยาธิธมฺโม จหนฺตทา
อชรํ อมรํ เขมํ ปริเยสิสฺสามิ นิพฺพุตึ



ยนฺนูนิมํ ปูติกายํ นานากุณปปูริตํ
ฉฑฺฑยิตฺวาน คจฺเฉยฺยํ อนเปกฺโข อนตฺถิโก
อตฺถิ เหหิติ โส มคฺโค น โส สกฺกา น เหตุเย
ปริเยสิสฺสามิ ตํ มคฺคํ ภวโต ปริมุตฺติยา
ยถาปิ ทุกฺเข วิชฺชนฺเต สุขํ นามปิ วิชฺชติ
เอวํ ภเว วิชฺชมาเน วิภโว อิจฺฉิตพฺพโก
ยถาปิ อุเณฺห วิชฺชนฺเต อปรํ วิชฺชติ สีตลํ
เอวํ ติวิธคฺคิ วิชฺชนฺเต นิพฺพานํ อิจฺฉิตพฺพกํ
ยถาปิ ปาเป วิชฺชนฺเต กลฺยาณมปิ วิชฺชติ
เอวเมว ชาติ วิชฺชนฺเต อชาติ อิจฺฉิตพฺพกํ
ยถา คูถคโต ปุริโส ตฬากํ ทิสฺวาน ปูริตํ
น คเวสติ ตฬากํ น โทโส ตฬากสฺส โส
เอวํ กิเลสมลโธวนํ วิชฺชนฺเต อมตนฺตเฬ
น คเวสติ ตฬากํ น โทโส อมตนฺตเฬ
ยถา อรีหิ ปริรุทฺโธ วิชฺชนฺเต คมนํปเถ
น ปลายติ โส ปุริโส น โทโส อญฺชสสฺส โส
เอวํ กิเลสปริรุทฺโธ วิชฺชมาเน สิเว ปเถ
น คเวสติ ตํ มคฺคํ น โทโส สิวมญฺชเส
ยถา พฺยาธิโก ปุริโส วิชฺชมาเน ติกิจฺฉเก
น ติกิจฺฉาเปติ ตํ พฺยาธึ น โส โทโส ติกิจฺฉเก



เอวํ กิเลสพฺยาธีหิ ทุกฺขิโต ปริปีฬิโต
น คเวสติ อาจริยํ น โส โทโส วินายเก
ยนฺนูนิมํ ปูติกายํ นานากุณปปูริตํ
ฉฑฺฑยิตฺวาน คจฺเฉยฺยํ อนเปกฺโข อนตฺถิโก
ยถาปิ กุณปํ ปุริโส กณฺเฐ พนฺธํ ชิคุจฺฉิยํ
โมจยิตฺวาน คจฺเฉยฺย สุขี เสรี สยํ วสี
ตเถวิมํ ปูติกายํ นานากุณปสญฺจยํ
ฉฑฺฑยิตฺวาน คจฺเฉยฺยํ อนเปกฺโข อนตฺถิโก
ยถา อุสฺสาสฐานมฺหิ กรีสํ นรนาริโย
ฉฑฺฑยิตฺวาน คจฺฉนฺติ อนเปกฺขา อนตฺถิกา
เอวเมวาหํ อิมํ กายํ นานากุณปปูริตํ
ฉฑฺฑยิตฺวาน คจฺฉิสฺสํ วจฺจํ กตฺวา ยถา กุฏึ
ยถาปิ ชชฺชรํ นาวํ ปลุตฺตํ อุทกคาหินึ
สามิกา ฉฑฺฑยิตฺวาน อนเปกฺขา อนตฺถิกา
เอวเมวาหํ อิมํ กายํ นวจฺฉิทฺทํ ธุวสฺสวํ
ฉฑฺฑยิตฺวาน คจฺฉิสฺสํ ชิณฺณนาวํว สามิกา
ยถา ปุริโส โจเรหิ คจฺฉนฺโต ภณฺฑมาทิย
ภณฺฑจฺเฉทภยํ ทิสฺวา ฉฑฺฑยิตฺวาน คจฺฉติ
เอวเมว อยํ กาโย มหาโจรสโม วิย
ปหายิมํ คมิสฺสามิ กุสลจฺเฉทนา ภยา




เอวาหํ จินฺตยิตฺวาน เนกโกฏิสตํ ธนํ
นาถานาถานํ ทตฺวาน หิมวนฺตํ อุปาคมึ
หิมวนฺตสฺสาวิทูเร ธมฺมิโก นาม ปพฺพโต
อสฺสโม สุกโต มยฺหํ ปณฺณสาลา สุมาปิตา
จงฺกมํ ตตฺถ มาเปสึ ปญฺจโทสวิวชฺชิตํ
อฏฺฐคุณสมุเปตํ อภิญฺญาพลมาหรึ
สาฏกํ ปชหึ ตตฺถ นวโทสมุปาคตํ
วากจีรํ นิวาเสสึ ทฺวาทสคุณมุปาคตํ
อฏฺฐโทสสมากิณฺณํ ปชหึ ปณฺณสาลกํ
อุปาคมึ รุกฺขมูลํ คุเณหิ ทสหุปาคตํ
วาปิตํ โรปิตํ ธญฺญํ ปชหึ นิรวเสสโต
อเนกคุณสมฺปนฺนํ ปวตฺตผลมาทยึ
ตตฺถปฺปธานํ ปทหึ นิสชฺชฏฺฐานจงฺกเม
อพฺภนฺตรมฺหิ สตฺตาเห อภิญฺญาพลปาปุณึ
เอวํ เม สิทฺธิปตฺตสฺส วสีภูตสฺส สาสเน
ทีปงฺกโร นาม ชิโน อุปฺปชฺชิ โลกนายโก
อุปฺปชฺชนฺเต จ ชายนฺเต พุชฺฌนฺเต ธมฺมเทสเน
จตุโร นิมิตฺเต นาทฺทสํ ฌานรติสมปฺปิโต
ปจฺจนฺตเทสวิสเย นิมนฺเตตฺวา ตถาคตํ
ตสฺส อาคมนํ มคฺคํ โสเธนฺติ ตุฏฺฐมานสา



อหนฺเตน สมเยน นิกฺขมิตฺวา สกสฺสมา
ธุนนฺโต วากจีรานิ คจฺฉามิ อมฺพเร ตทา
เวทชาตํ ชนํ ทิสฺวา ตุฏฺฐหฏฺฐํ ปโมทิตํ
โอโรหิตฺวาน คคนา มนุสฺเส ปุจฺฉิ ตาวเท
ตุฏฺฐหฏฺโฐ ปมุทิโต เวทชาโต มหาชโน
กสฺส โสธิยตี มคฺโค อญฺชสํ วฏุมายนํ
เต เม ปุฏฺฐา วิยากํสุ พุทฺโธ โลเก อนุตฺตโร
ทีปงฺกโร นาม ชิโน อุปฺปชฺชิ โลกนายโก
ตสฺส โสธิยเต มคฺโค อญฺชสํ วฏุมายนํ
พุทฺโธติ มม สุตฺวาน ปีติ อุปฺปชฺชิ ตาวเท
พุทฺโธ พุทฺโธติ กถยนฺโต โสมนสฺสํ ปเวทยึ
ตตฺถ ฐตฺวา วิจินฺเตสึ ตุฏฺโฐ สํวิคฺคมานโส
อิธ วีชานิ โรปิสฺสํ ขโณ เว มา อุปจฺจคา
ยทิ พุทฺธสฺส โสเธถ เอโกกาสํ ททาถ เม
อหํปิ โสธยิสฺสามิ อญฺชสํ วฏุมายนํ
อทํสุ เต มโมกาเส โสเธตุํ อญฺชสํ ตทา
พุทฺโธ พุทฺโธติ จินฺเตนฺโต มคฺคํ โสเธมหนฺตทา
อนิฏฺฐิเต มโมกาเส ทีปงฺกโร มหามุนิ
จตูหิ สตสหสฺเสหิ ฉฬภิญฺเญหิ ตาทิหิ
ขีณาสเวหิ วิมเลหิ ปฏิปชฺชิ อญฺชสํ ชิโน



ปจฺจุคฺคมนา วตฺตนฺติ วชฺชนฺติ เภริโย พหู
อาโมทิตา นรมรู สาธุการํ ปวตฺตยุํ
เทวา มนุสฺเส ปสฺสนฺติ มนุสฺสา ปสฺสนฺติ เทวตา
อุโภปิ เต ปญฺชลิกา อนุยนฺติ ตถาคตํ
เทวา ทิพฺเพหิ ตุริเยหิ มนุสฺสา มานุสเกหิ จ
อุโภปิ เต วชฺชยนฺตา อนุยนฺติ ตถาคตํ
ทิพฺพํ มนฺทารวํ ปุปฺผํ ปทุมํ ปาริฉตฺตกํ
ทิโสทิสํ โอกิรนฺติ อากาเส นภคา มรู
ทิพฺพํ จนฺทนจุณฺณญฺจ วรคนฺธญฺจ เกวลํ
ทิโสทิสํ โอกิรนฺติ อากาเส นภคา มรู
จมฺปกํ สลฬํ นีปํ นาคปุนฺนาคเกตกํ
ทีโสทิสํ โอกิรนฺติ ภูมิตลคตา นรา
เกเส มุญฺจิตฺวาหํ ตตฺถ วากจีรํ จ จมฺมกํ
กลเล ปตฺถริตฺวาน อวกุชฺโช นิปชฺชหํ
อกฺกมิตฺวาน มํ พุทฺโธ สห สิสฺเสหิ คจฺฉตุ
มา นํ กลลํ อกฺกมิตฺถ หิตาย เม ภวิสฺสติ
ปฐวิยํ นิปนฺนสฺส เอวํ เม อาสิ เจตโส
อิจฺฉมาโน อหํ อชฺช กิเลเส ฌาปเย มม
กึ เม อญฺญาตเวเสน ธมฺมํ สจฺฉิกเตนิธ
สพฺพญฺญุตํ ปาปุณิตฺวา มุตฺโต โมเจ สเทวเก




กึ เม เอเกน ติณฺเณน ปุริเสน ถามทสฺสินา
สพฺพญฺญุตํ ปาปุณิตฺวา สนฺตาเรสฺสํ สเทวเก
อิมินา เม อธิกาเรน กเตน ปุริสุตฺตเม
สพฺพญฺญุตํ ปาปุณามิ ตาเรมิ ชนตํ พหุํ
สํสารโสตํ ฉินฺทิตฺวา วิทฺธํเสตฺวา ตโย ภเว
ธมฺมนาวํ สมารุยฺห สนฺตาเรสฺสํ สเทวเก
ทีปงฺกโร โลกวิทู อาหุตีนํ ปฏิคฺคโห
อุสฺสีสเก มํ ฐตฺวาน อิทํ วจนมพฺรวิ
ปสฺสถ อิมํ ตาปสํ ชฏิลํ อุคฺคตาปนํ
อปริเมยฺเย อิโต กปฺเป พุทฺโธ โลเก ภวิสฺสติ
อหุ กปิลวฺหยา รมฺมา นิกฺขมิตฺวา ตถาคโต
ปธานํ ปทหิตฺวาน กตฺวา ทุกฺกรการิกํ
อชปาลรุกฺขมูลสฺมึ นิสีทิตฺวา ตถาคโต
ตตฺถ ปายาสํ ปคฺคยฺห เนรญฺชรมุเปหิติ
เนรญฺชราย ตีรมฺหิ ปายาสํ อทิ โส ชิโน
ปฏิยตฺตวรมคฺเคน โพธิมูลมฺหิ เอหิติ
ตโต ปทกฺขิณํ กตฺวา โพธิมณฺฑํ อนุตฺตรํ
อสฺสตฺถรุกฺขมูลมฺหิ พุชฺฌิสฺสติ มหายโส
อิมสฺส ชนิกา มาตา มายา นาม ภวิสฺสติ
ปิตา สุทฺโธทโน นาม อยํ เหสฺสติ โคตโม




โกลิโต อุปติสฺโส จ อคฺคา เหสฺสนฺติ สาวกา
อนาสวา วีตราคา สนฺตจิตฺตา สมาหิตา
อานนฺโท นามุปฏฺฐาโก อุปฏฺฐิสฺสติมํ ชินํ
เขมา อุปฺปลวณฺณา จ อคฺคา เหสฺสนฺติ สาวิกา
อนาสวา วีตราคา สนฺตจิตฺตา สมาหิตา
โพธิ ตสฺส ภควโต อสฺสตฺโถติ ปวุจฺจติ
จิตฺโต จ หตฺถาฬวโก อคฺคา เหสฺสนฺตุปฏฺฐกา
นนฺทมาตา จ อุตฺตรา อคฺคา เหสฺสนฺตุปฏฺฐิกา
อายุ วสฺสสตํ ตสฺส โคตมสฺส ยสสฺสิโน
อิทํ สุตฺวาน วจนํ อสมสฺส มเหสิโน
อโมทิตา นรมรู พุทฺธวีชงฺกุโร อยํ
อุกฺกุฏฺฐิสทฺทา วตฺตนฺติ อปฺโผเฏนฺติ หสนฺติ จ
กตญฺชลี นมสฺสนฺติ ทสสหสฺสี สเทวกา
ยทิมสฺส โลกนาถสฺส วิรชฺฌิสฺสาม สาสนํ
อนาคตมฺหิ อทฺธาเน เหสฺสาม สมฺมุขา อิมํ
ยถา มนุสฺสา นทึ ตรนฺตา ปฏิติตฺถํ วิรชฺฌิย
เหฏฺฐาติตฺถํ คเหตฺวาน อุตฺตรนฺติ มหานทึ
เอวเมว มยํ สพฺเพ ยทิ มุญฺจามิมํ ชินํ
อนาคตมฺหิ อทฺธาเน เหสฺสาม สมฺมุขา อิมํ




ทีปงฺกโร โลกวิทู อาหุตีนํ ปฏิคฺคโห
มม กมฺมํ ปกิตฺเตตฺวา ทกฺขิณปาทมุทฺธริ
เย ตตฺถ อาสุํ ชินปุตฺตา สพฺเพ ปทกฺขิณมกํสุ มํ
เทวา มนุสฺสา อสุรา ยกฺขา อภิวาเทตฺวาน ปกฺกมม
ทสฺสนํ เม อติกฺกนฺเต สสงฺเฆ โลกนายเก
สยนา วุฏฺฐหิตฺวาน ปลฺลงฺกํ อาภุชึ ตทา
สุเขน สุขิโต โหมิ ปาโมชฺเชน ปโมทิโต
ปีติยา จ อภิสฺสนฺโน ปลฺลงฺกํ อาภุชึ ตทา
ปลฺลงฺเกน นิสีทิตฺวา เอวํ จินฺเตสิหํ ตทา
วสีภูโต อหํ ฌาเน อภิญฺญาปารมิงฺคโต
สหสฺสิยมฺหิ โลกมฺหิ อิสโย นตฺถิ เม สมา
อสโม อิทฺธิธมฺเมสุ อลภึ อีทิสํ สุขํ
ปลฺลงฺกาภุชเน มยฺหํ ทสสหสฺสาธิวาสิโน
มหานาทํ ปวตฺเตสุํ ธุวํ พุทฺโธ ภวิสฺสสิ
ยา ปุพฺเพ โพธิสตฺตานํ ปลฺลงฺกวรมาภุเช
นิมิตฺตานิ ปทิสฺสนฺติ ตานิ อชฺช ปทิสฺสเร
สีตํ พฺยาปคตํ โหติ อุณฺหญฺจ อุปสมฺมติ
ตานิ อชฺช ปทิสฺสนฺติ ธุวํ พุทฺโธ ภวิสฺสสิ
ทสสหสฺสี โลกธาตุ นิสฺสทฺทา โหติ นิรากุลา
ตานิ อชฺช ปทิสฺสนฺติ ธุวํ พุทฺโธ ภวิสฺสสิ



มหาวาตา น วายนฺติ น สนฺทนฺติ สวนฺติโย
ตานิ อชฺช ปทิสฺสนฺติ ธุวํ พุทฺโธ ภวิสฺสสิ
ถลชา ชลชา ปุปฺผา สพฺเพ ปุปฺผนฺติ ตาวเท
เตปชฺช ปุปฺผิตา สพฺเพ ธุวํ พุทฺโธ ภวิสฺสสิ
ลตา วา ยทิวา รุกฺขา ผลํ ธาเรนฺติ ตาวเท
เตปชฺช ผลิตา สพฺเพ ธุวํ พุทฺโธ ภวิสฺสสิ
อากาสฏฺฐา จ ภุมฺมฏฺฐา รตนา โชตนฺติ ตาวเท
เตปชฺช รตนา โชตนฺติ ธุวํ พุทฺโธ ภวิสฺสสิ
มานุสฺสิกา จ ทิพฺพา จ ตุริยา วชฺชนฺติ ตาวเท
เตปชฺชุโภ อภิรวนฺติ ธุวํ พุทฺโธ ภวิสฺสสิ
วิจิตฺตปุปฺผา คคนา อภิวสฺสนฺติ ตาวเท
เตปิ อชฺช ปทิสฺสนฺติ ธุวํ พุทฺโธ ภวิสฺสสิ
มหาสมุทฺโท อาภุชติ ทสสหสฺสี ปกมฺปติ
เตปชฺชุโภ อภิรวนฺติ ธุวํ พุทฺโธ ภวิสฺสสิ
นิรเย ทสสหสฺสา อคฺคี นิพฺพนฺติ ตาวเท
เตปชฺช นิพฺพุตา อคฺคี ธุวํ พุทฺโธ ภวิสฺสสิ
วิมโล โหติ สุริโย สพฺพา ทิสฺสนฺติ ตารกา
เตปิ อชฺช ปทิสฺสนฺติ ธุวํ พุทฺโธ ภวิสฺสสิ
อโนวุฏฺเฐน อุทกํ มหิยา อุพฺภิชฺชิ ตาวเท
ตํปชฺชุพฺภิชฺชเต มหิยา ธุวํ พุทฺโธ ภวิสฺสสิ



ตาราคณา วิโรจนฺติ นกฺขตฺตา คคนมณฺฑเล
วิสาขา จนฺทิมายุตฺตา ธุวํ พุทฺโธ ภวิสฺสสิ
วิลาสยา ทรีสยา นิกฺขมนฺติ สกาสยา
เตปชฺช อาสยา ฉุทฺธา ธุวํ พุทฺโธ ภวิสฺสสิ
น โหติ อรติ สตฺตานํ สนฺตุฏฺฐา โหนฺติ ตาวเท
เตปชฺช สพฺเพ สนฺตุฏฺฐา ธุวํ พุทฺโธ ภวิสฺสสิ
โรคา ตนูปสมฺมนฺติ ชิฆจฺฉา จ วินสฺสติ
ตานิปชฺช ปทิสฺสนฺติ ธุวํ พุทฺโธ ภวิสฺสสิ
ราโค ตทา ตนุ โหติ โทโส โมโห วินสฺสติ
เตปชฺช วิคตา สพฺเพ ธุวํ พุทฺโธ ภวิสฺสสิ
ภยํ ตทา น ภวติ อชฺชเปตํ ปทิสฺสติ
เตน ลิงฺเคน ชานาม ธุวํ พุทฺโธ ภวิสฺสสิ
รโชนุทฺธํสติ อุทฺธํ อชฺชเปตํ ปทิสฺสติ
เตน ลิงฺเคน ชานาม ธุวํ พุทฺโธ ภวิสฺสสิ
อนิฏฺฐคนฺโธ ปกฺกมติ ทิพฺพคนฺโธ ปวายติ
โสปชฺช วายติ คนฺโธ ธุวํ พุทฺโธ ภวิสฺสสิ
สพฺเพ เทวา ปทิสฺสนฺติ ฐเปตฺวา จ อรูปิโน
เตปชฺช สพฺเพ ทิสฺสนฺติ ธุวํ พุทฺโธ ภวิสฺสสิ
ยาวตา นิรยา นาม สพฺเพ ทิสฺสนฺติ ตาวเท
เตปชฺช สพฺเพ ทิสฺสนฺติ ธุวํ พุทฺโธ ภวิสฺสสิ


กุฏา กวาฏา เสลา จ น โหนฺตาวรณา ตทา
อากาสภูตา เตปชฺช ธุวํ พุทฺโธ ภวิสฺสสิ
จุติ จ อุปปตฺติ จ ขเณ ตสฺมึ น วิชฺชติ
ตานิ อชฺช ปทิสฺสนฺติ ธุวํ พุทฺโธ ภวิสฺสสิ
อิเม นิมิตฺตา ทิสฺสนฺติ สมฺโพธตฺถาย ปาณินํ
ทฬฺหํ ปคฺคยฺห วิริยํ มา นิวตฺต อภิกฺกม
มยํเปตํ วิชานาม ธุวํ พุทฺโธ ภวิสฺสสิ
พุทฺธสฺส วจนํ สุตฺวา ทสสหสฺสีน จูภยํ
ตุฏฺฐหฏฺโฐ ปโมทิโต เอวํ จินฺเตสิหนฺตทา
อเทฺวชฺฌวจนา พุทฺธา อโมฆวจนา ชินา
วิตถํ นตฺถิ พุทฺธานํ ธุวํ พุทฺโธ ภวามิหํ
ยถา ขิตฺตํ นเภ เลณฺฑํ ธุวํ ปตติ ภูมิยํ
ตเถว พุทฺธเสฏฺฐานํ วจนํ ธุวสสฺสตํ
วิตถํ นตฺถิ พุทฺธานํ ธุวํ พุทฺโธ ภวามิหํ
ยถาปิ สพฺพสตฺตานํ มรณํ ธุวสสฺสตํ
ตเถว พุทฺธเสฏฺฐานํ วจนํ ธุวสสฺสตํ

ยถา รตฺติกฺขเย ปตฺเต สุริยุคฺคมนํ ธุวํ
ตเถว พุทฺธเสฏฺฐานํ วจนํ ธุวสสฺสตํ
ยถา นิกฺขนฺตสยนสฺส สีหสฺส นทนํ ธุวํ
ตเถว พุทฺธเสฏฺฐานํ วจนํ ธุวสสฺสตํ




ยถา อาปนฺนสตฺตานํ ภารโมโรปนํ ธุวํ
ตเถว พุทฺธเสฏฺฐานํ วจนํ ธุวสสฺสตํ
หนฺท พุทฺธกเร ธมฺเม วิจินามิ อิโตจิโต
อุทฺธํ อโธ ทสทิสา ยาวตา ธมฺมธาตุยา
วิจินนฺโต ตทา ทกฺขึ ปฐมํ ทานปารมึ
ปุพฺพเกหิ มเหสีหิ อนุจิณฺณํ มหาปถํ
อิมํ ตฺวํ ปฐมํ ตาว ทฬฺหํ กตฺวา สมาทิย
ทานปารมิตํ คจฺฉ ยทิ โพธึ ปตฺตุมิจฺฉสิ
ยถาปิ กุมฺโภ สมฺปุณฺโณ ยสฺส กสฺสจิ อโธกโต
วมเต อุทกํ นิสฺเสสํ น ตตฺถ ปริรกฺขติ
ตเถว ยาจเก ทิสฺวา หีนมุกฺกฏฺฐมชฺฌิเม
ททาหิ ทานํ นิสฺเสสํ กุมฺโภ วิย อโธกโต
น เหเต เอตฺตกาเยว พุทฺธธมฺมา ภวิสฺสเร
อญฺเญปิ วิจินิสฺสามิ เย ธมฺมา โพธิปาจนา
วิจินนฺโต ตทา ทกฺขึ ทุติยํ สีลปารมึ
ปุพฺพเกหิ มเหสีหิ อาเสวิตํ นิเสวิตํ
อิมํ ตฺวํ ทุติยํ ตาว ทฬฺหํ กตฺวา สมาทิย
สีลปารมิตํ คจฺฉ ยทิ โพธึ ปตฺตุมิจฺฉสิ
ยถาปิ จามรี วาลํ กิสฺมิญฺจิ ปฏิลคฺคิตํ
อุเปติ มรณํ ตตฺถ น วิโกเปติ วาลธึ



ตเถว จตูสุ ภูมีสุ สีลานิ ปริปูรย
ปริรกฺข สพฺพทา สีลํ จามรี วิย วาลธึ
น เหเต เอตฺตกาเยว พุทฺธธมฺมา ภวิสฺสเร
อญฺเญปิ วิจินิสฺสามิ เย ธมฺมา โพธิปาจนา
วิจินนฺโต ตทา ทกฺขึ ตติยํ เนกฺขมฺมปารมึ
ปุพฺพเกหิ มเหสีหิ อาเสวิตํ นิเสวิตํ
อิมํ ตฺวํ ตติยํ ตาว ทฬฺหํ กตฺวา สมาทิย
เนกฺขมฺมปารมิตํ คจฺฉ ยทิ โพธึ ปตฺตุมิจฺฉสิ
ยถา อฏฺฏฆเร ปุริโส จิรํ วุฏฺโฐ ทุกฺขทฺทิโต
น ตตฺถ ราคํ อภิชเนติ มุตฺตึเยว คเวสติ
ตเถว ตฺวํ สพฺพภเว ปสฺส อฏฺฏฆเร วิย
เนกฺขมฺมาภิมุโข โหหิ ภวโต ปริมุตฺติยา
น เหเต เอตฺตกาเยว พุทฺธธมฺมา ภวิสฺสเร
อญฺเญปิ วิจินิสฺสามิ เย ธมฺมา โพธิปาจนา
วิจินนฺโต ตทา ทกฺขึ จตุตฺถํ ปญฺญาปารมึ
ปุพฺพเกหิ มเหสีหิ อาเสวิตํ นิเสวิตํ
อิมํ ตฺวํ จตุตฺถํ ตาว ทฬฺหํ กตฺวา สมาทิย
ปญฺญาปารมิตํ คจฺฉ ยทิ โพธึ ปตฺตุมิจฺฉสิ
ยถาปิ ภิกฺขุ ภิกฺขนฺโต หีนมุกฺกฏฺฐมชฺฌิเม
กุลานิ น วิวชฺชนฺโต เอวํ ลภติ ยาปนํ



ตเถว ตฺวํ สพฺพกาลํ ปริปุจฺฉนฺโต พุธํ ชนํ
ปญฺญาปารมิตํ คนฺตฺวา สมฺโพธึ ปาปุณิสฺสสิ
นเหเต เอตฺตกาเยว พุทฺธธมฺมา ภวิสฺสเร
อญฺเญปิ วิจินิสฺสามิ เย ธมฺมา โพธิปาจนา
วิจินนฺโต ตทา ทกฺขึ ปญฺจมํ วิริยปารมึ
ปุพฺพเกหิ มเหสีหิ อาเสวิตํ นิเสวิตํ
อิมํ ตฺวํ ปญฺจมํ ตาว ทฬฺหํ กตฺวา สมาทิย
วิริยปารมิตํ คจฺฉ ยทิ โพธึ ปตฺตุมิจฺฉสิ
ยถาปิ สีโห มิคราชา นิสชฺชฏฺฐานจงฺกเม
อลีนวิริโย โหติ ปคฺคหิตมโน สทา
ตเถว ตฺวํ สพฺพภเว ปคฺคยฺห วิริยํ ทฬฺหํ
วิริยปารมิตํ คนฺตฺวา สมฺโพธึ ปาปุณิสฺสสิ
น เหเต เอตฺตกาเยว พุทฺธธมฺมา ภวิสฺสเร
อญฺเญปิ วิจินิสฺสามิ เย ธมฺมา โพธิปาจนา
วิจินนฺโต ตทา ทกฺขึ ฉฏฺฐมํ ขนฺติปารมึ
ปุพฺพเกหิ มเหสีหิ อาเสวิตํ นิเสวิตํ
อิมํ ตฺวํ ฉฏฺฐมํ ตาว ทฬฺหํ กตฺวา สมาทิย
ตตฺถ อเทฺวชฺฌมนโส สมฺโพธึ ปาปุณิสฺสสิ
ยถาปิ ปฐวี นาม สุจึปิ อสุจึปิ จ
สพฺพํ สหติ นิกฺเขปํ น กโรติ ปฏิฆทฺทยํ


ตเถว ตฺวํปิ สพฺเพสํ สมฺมานาวมานกฺขโม
ขนฺติปารมิตํ คนฺตฺวา สมฺโพธึ ปาปุณิสฺสสิ
น เหเต เอตฺตกาเยว พุทฺธธมฺมา ภวิสฺสเร
อญฺเญปิ วิจินิสฺสามิ เย ธมฺมา โพธิปาจนา
วิจินนฺโต ตทา ทกฺขึ สตฺตมํ สจฺจปารมึ
ปุพฺพเกหิ มเหสีหิ อาเสวิตํ นิเสวิตํ
อิมํ ตฺวํ สตฺตมํ ตาว ทฬฺหํ กตฺวา สมาทิย
ตตฺถ อเทฺวชฺฌวจโน สมฺโพธึ ปาปุณิสฺสสิ
ยถาปิ โอสธิ นาม ตุลาภูตา สเทวเก
สมเย อุตุวสฺเส วา น โวกฺกมติ วีถิโต
ตเถว ตฺวํปิ สจฺเจสุ มา โวกฺกมสิ วีถิโต
สจฺจปารมิตํ คนฺตฺวา สมฺโพธึ ปาปุณิสฺสสิ
น เหเต เอตฺตกาเยว พุทฺธธมฺมา ภวิสฺสเร
อญฺเญปิ วิจินิสฺสามิ เย ธมฺมา โพธิปาจนา
วิจินนฺโต ตทา ทกฺขึ อฏฺฐมํ อธิฏฺฐานปารมึ
ปุพฺพเกหิ มเหสีหิ อาเสวิตํ นิเสวิตํ
อิมํ ตฺวํ อฏฺฐมํ ตาว ทฬฺหํ กตฺวา สมาทิย
ตตฺถ ตฺวํ นิจฺจโล หุตฺวา สมฺโพธึ ปาปุณิสฺสสิ
ยถาปิ ปพฺพโต เสโล อจโล สุปติฏฺฐิโต
น กมฺปติ ภูสวาเตหิ สกฏฺฐาเนว ติฏฺฐติ


ตเถว ตฺวํ อธิฏฺฐาเน สพฺพทา อจโล ภว
อธิฏฺฐานปารมิตํ คนฺตฺวา สมฺโพธึ ปาปุณิสฺสสิ
น เหเต เอตฺตกาเยว พุทฺธธมฺมา ภวิสฺสเร
อญฺเญปิ วิจินิสฺสามิ เย ธมฺมา โพธิปาจนา
วิจินนฺโต ตทา ทกฺขึ นวมํ เมตฺตาปารมึ
ปุพฺพเกหิ มเหสีหิ อาเสวิตํ นิเสวิตํ
อิมํ ตฺวํ นวมํ ตาว ทฬฺหํ กตฺวา สมาทิย
เมตฺตาย อสโม โหหิ ยทิ โพธึ ปตฺตุมิจฺฉสิ
ยถาปิ อุทกํ นาม กลฺยาเณ ปาปเก ชเน
สมํ ผรติ สีเตน ปวาเหติ รโชมลํ
ตเถว ตฺวํ หิตาหิเต สมํ เมตฺตาย ภาวย
เมตฺตาปารมิตํ คนฺตฺวา สมฺโพธึ ปาปุณิสฺสสิ
น เหเต เอตฺตกาเยว พุทฺธธมฺมา ภวิสฺสเร
อญฺเญปิ วิจินิสฺสามิ เย ธมฺมา โพธิปาจนา
วิจินนฺโต ตทา ทกฺขึ ทสมํ อุเปกฺขาปารมึ
ปุพฺพเกหิ มเหสีหิ อาเสวิตํ นิเสวิตํ
อิมํ ตฺวํ ทสมํ ตาว ทฬฺหํ กตฺวา สมาทิย
ตุลาภูโต ทโฬฺห หุตฺวา สมฺโพธึ ปาปุณิสฺสสิ
ยถาปิ ปฐวี นาม นิกฺขิตฺตํ อสุจึ สุจึ
อุเปกฺขติ อุโภเปเต โกธานุนย วชฺชิตา



ตเถว ตฺวํ สุขทุกฺเข ตุลาภูโต สทา ภว
อุเปกฺขาปารมิตํ คนฺตฺวา สมฺโพธึ ปาปุณิสฺสสิ
เอตฺตกาเยว เต โลเก เย ธมฺมา โพธิปาจนา
ตทุทฺธํ นตฺถิ อญฺญตฺร ทฬฺหํ ตตฺถ ปติฏฺฐหิ
อิเม ธมฺเม สมฺมสโต สภาวสรสลกฺขเณ
ธมฺมเตเชน วสุธา ทสสหสฺสี ปกมฺปถ
จลติ รวติ ปฐวี อุจฺฉุยนฺตํว ปีฬิตํ
เตลยนฺตํ ยถา จกฺกํ เอวํ กมฺปติ เมทนี
ยาวตา ปริสา อาสิ พุทฺธสฺส ปริเวสเน
ปเวธมานา สา ตตฺถ มุจฺฉิตา เสติ ภูมิยํ
ฆฏาเนกสหสฺสานิ กุมฺภีนญฺจ สตา พหู
สญฺจุณฺณมถิตา ตตฺถ อญฺญมญฺญํ ปฆฏฺฏิตา
อุพฺภิคฺคา ตสิตา ภีตา ภนฺตา พฺยถิตมานสา
มหาชนา สมาคมฺม ทีปงฺกรมุปาคมม
กึ ภวิสฺสติ โลกสฺส กลฺยาณํ อถ ปาปกํ
สพฺโพ อุปทฺทุโต โลโก ตํ วิโนเทหิ จกฺขุมา
เตสํ ตทา สญฺญาเปสิ ทีปงฺกโร มหามุนิ
วิสฏฺฐา โหถ มา ภาถ อิมสฺมึ ปฐวิกมฺปเน
ยมหํ อชฺช พฺยากาสึ พุทฺโธ โลเก ภวิสฺสติ
เอโส สมฺมสตี ธมฺมํ ปุพฺพกํ ชินเสวิตํ



ตสฺส สมฺมสโต ธมฺมํ พุทฺธภูมิมเสสโต
เตนายํ กมฺปตี ปฐวี ทสสหสฺสี สเทวเก
พุทฺธสฺส วจนํ สุตฺวา มโน นิพฺพาติ ตาวเท
สพฺเพ มํ อุปสงฺกมฺม ปุนปิ อภิวนฺทิสุํ
สมาทยิตฺวา พุทฺธคุณํ ทฬฺหํ กตฺวาน มานสํ
ทีปงฺกรํ นมสฺสิตฺวา อาสนา วุฏฺฐหึ ตทา
ทิพฺพํ มานุสฺสิกํ ปุปฺผํ เทวา มานุสกา อุโภ
สโมกิรนฺติ ปุปฺเผหิ วุฏฺฐหนฺตสฺส อาสนา
เวทยนฺติ จ เต โสตฺถึ เทวา มานุสกา อุโภ
มหนฺตํ ปตฺถิตํ ตุยฺหํ ตํ ลภสฺสุ ยถิจฺฉิตํ
สพฺพีติโย วิวชฺชนฺตุ โสโก โรโค วิวชฺชตุ
มา เต ภวตฺวนฺตราโย ผุสฺส ขิปฺปํ โพธิมุตฺตมํ
ยถา สมเย สมฺปตฺเต ปุปฺผนฺติ ปุปฺผิโน ทุมา
ตเถว ตฺวํ มหาวีร พุทฺธญาเณน ปุปฺผสิ
ยถา เย เกจิ สมฺพุทฺธา ปูรยุํ ทสปารมึ
ตเถว ตฺวํ มหาวีร ปูรย ทสปารมึ
ยถา เย เกจิ สมฺพุทฺธา โพธิมณฺฑมฺหิ พุชฺฌเร
ตเถว ตฺวํ มหาวีร พุชฺฌสฺสุ ชินโพธิยํ
ยถา เย เกจิ สมฺพุทฺธา ธมฺมจกฺกํ ปวตฺตยุํ
ตเถว ตฺวํ มหาวีร ธมฺมจกฺกํ ปวตฺตย



ปุณฺณมายํ ยถา จนฺโท ปริปุณฺโณ วิโรจติ
ตเถว ตฺวํ ปุณฺณมโน วิโรจ ทสสหสฺสิยํ
ราหุมุตฺโต ยถา สุริโย ตาเปน อติโรจติ
ตเถว โลกา มุญฺจิตฺวา วิโรจ สิริยา ตุวํ
ยถา ยา กาจิ นทิโย โอสรนฺติ มโหทธึ
เอวํ สเทวกา โลกา โอสรนฺติ ตวนฺติเก
เตหิ ถุติปฺปสตฺโถ โส ทสธมฺเม สมาทิย
เต ธมฺเม ปริปูเรนฺโต ปวนํ ปาวิสี ตทา
สุเมธกถา นิฏฺฐิตา
ตทา เต โภชยิตฺวาน สสงฺฆํ โลกนายกํ
อุปคญฺฉฉ สรณํ ตสฺส ทีปงฺกรสฺส สตฺถุโน
สรณาคมเน กญฺจิ นิเวเสสิ ตถาคโต
กญฺจิ ปญฺจสุ สีเลสุ สีเล ทสวิเธ ปรํ
กสฺสจิ เทติ สามญฺญํ จตุโร ผลมุตฺตเม
กสฺสจิ อสเม ธมฺเม เทติ โส ปฏิสมฺภิทา
กสฺสจิ วรสมาปตฺติโย อฏฺฐ เทติ นราสโภ
ติสฺโส กสฺสจิ วิชฺชาโย ฉฬภิญฺญา ปเวจฺฉติ
เตน โยเคน ชนกายํ โอวทติ มหามุนิ
เตน วิตฺถาริกํ อาสิ โลกนาถสฺส สาสนํ



มหาหนูสภกฺขนฺโธ ทีปงฺกรสนามโก
พหู ชเน ตารยติ ปริโมเจติ ทุคฺคตึ
โพธเนยฺยชนํ ทิสฺวา สตสหสฺเสปิ โยชเน
ขเณน อุปคนฺตฺวาน โพเธติ ตํ มหามุนิ
ปฐมาภิสมเย พุทฺโธ โกฏิสตมโพธยิ
ทุติยาภิสมเย นาโถ นวุติโกฏิมโพธยิ
ยทา จ เทวภวนมฺหิ พุทฺโธ ธมฺมมเทสยิ
นวุติ โกฏิ สหสฺสานํ ตติยาภิสมโย อหุ
สนฺนิปาตา ตโย อาสุํ ทีปงฺกรสฺส สตฺถุโน
โกฏิ สตสหสฺสานํ ปฐโม อาสิ สมาคโม
ปุน นารทกูฏมฺหิ ปวิเวกคเต ชิเน
ขีณาสวา วีตมลา สมึสุ สตโกฏิโย
ยมฺหิ กาเล มหาวีโร สุทสฺสนสิลุจฺจเย
นวุติโกฏิสหสฺเสหิ ปวาเรสิ มหามุนิ
อหํ เตน สมเยน ชฏิโล อุคฺคตาปโน
อนฺตลิกฺขมฺหิ จรโณ ปญฺจาภิญฺญาสุ ปารคู
ทส วีส สหสฺสานํ ธมฺมาภิสมโย อหุ
เอกทฺวินฺนํ อภิสมโย คณนาโต อสงฺขิโย
วิตฺถาริกํ พหุชญฺญํ อิทฺธํ ผีตํ อหู ตทา
ทีปงฺกรสฺส ภควโต สาสนํ สุวิโสธิตํ


จตฺตาริ สตสหสฺสานิ ฉฬภิญฺญา มหิทฺธิกา
ทีปงฺกรํ โลกวิทุํ ปริวาเรนฺติ สพฺพทา
เย เกจิ เตน สมเยน ชหนฺติ มานุสมฺภวํ
อปฺปตฺตมานสา เสกฺขา ครหิตา ภวนฺติ เต
สุปุปฺผิตํ ปาวจนํ อรหนฺเตหิ ตาทิหิ
ขีณาสเวหิ วิมเลหิ อุปโสภติ สพฺพทา
นครํ รมฺมวตี นาม สุเทโว นาม ขตฺติโย
สุเมธา นาม ชนิกา ทีปงฺกรสฺส สตฺถุโน
ทสวสฺสสหสฺสานิ อคารํ อชฺฌาวสี ชิโน
หํสา โกญฺจา มายุรากฺขฺย ตโย ปาสาทมุตฺตมา
ตีณิ สตสหสฺสานิ นาริโย สมลงฺกตา
ปทุมา นาม สา นารี อุสภกฺขนฺโธ นาม อตฺรโช
นิมิตฺเต จตุโร ทิสฺวา หตฺถิยาเนน นิกฺขมิ
อนูนทสมาสานิ ปธานํ ปทหี ชิโน
ปธานจารํ จริตฺวาน อพุชฺฌิ มานสา มุนิ
พฺรหฺมุนา ยาจิโต สนฺโต ทีปงฺกโร มหามุนิ
วตฺตจกฺโก มหาวีโร นนฺทาราเม วสี ชิโน
นิสินฺโน สิริสมูลมฺหิ อกาสิ ติตฺถิยมทฺทนํ
สุมงฺคโล จ ติสฺโส จ อเหสุํ อคฺคสาวกา
สาคโต นามุปฏฺฐาโก ทีปงฺกรสฺส สตฺถุโน




นนฺทา เจว สุนนฺทา จ อเหสุํ อคฺคสาวิกา
โพธิ ตสฺส ภควโต ปิปฺผลีติ ปวุจฺจติ
ตปุสฺส ภลฺลิกา นาม อเหสุํ อคฺคุปฏฺฐกา
สิริมา โสณา อุปฏฺฐิกา ทีปงฺกรสฺส สตฺถุโน
อสีติหตฺถมุพฺเพโธ ทีปงฺกโร มหามุนิ
โสภติ ทีปรุกฺโขว สาลราชาว ผุลฺลิโต
ปภา นิทฺธาวตี ตสฺส สมนฺตา ทสโยชเน
สตสหสฺสวสฺสานิ อายุ ตสฺส มเหสิโน
ตาวตา ติฏฺฐมาโน โส ตาเรสิ ชนตํ พหุํ
โชตยิตฺวาน สทฺธมฺมํ สนฺตาเรตฺวา มหาชนํ
ชลิตฺวา อคฺคิกฺขนฺโธว นิพฺพุโต โส สสาวโก
สา จ อิทฺธิ โส จ ยโส ตานิ จ ปาเทสุ จกฺกรตนานิ
สพฺพํ สมนฺตรหิตํ นนุ ริตฺตา สพฺพสงฺขาราติ
ทีปงฺกโร ชิโน สตฺถา นนฺทารามมฺหิ นิพฺพุโต
ตตฺเถว ตสฺส ชินถูโป ฉตฺตึสุพฺเพธโยชโน
ปตฺตจีวรํ ปริกฺขารํ ปริโภคญฺจ สตฺถุโน
โพธิมูเล ตทา ถูโป ติโยชนสมุคฺคโต
ทีปงฺกรพุทฺธวํโส ปฐโม



ทุติโย โกณฺฑญฺญพุทฺธวํโส
ทีปงฺกรสฺส อปเรน โกณฺฑญฺโญ นาม นายโก
อนนฺตเตชามิตยโส อปฺปเมยฺโย ทุราสโท
จรณูปโม โส ขมเนน สีเลน สาครูปโม
สมาธินา เมรูปโม ญาเณน คคนูปโม
อินฺทฺริยพลโพชฺฌงฺค- มคฺคสจฺจปฺปกาสนํ
ปกาเสสิ สทา พุทฺโธ หิตาย สพฺพปาณินํ
ธมฺมจกฺกํ ปวตฺเตนฺเต โกณฺฑญฺเญ โลกนายเก
โกฏิสตสหสฺสานํ ปฐมาภิสมโย อหุ
ตโต ปรํปิ เทเสนฺเต นรมรูนํ สมาคเม
นวุติโกฏิสหสฺสานํ ทุติยาภิสมโย อหุ
ติตฺถิเย อภิมทฺทนฺโต ยทา ธมฺมมเทสยิ
อสีติ โกฏิสหสฺสานํ ตติยาภิสมโย อหุ
สนฺนิปาตา ตโย อาสุํ โกณฺฑญฺญสฺส มเหสิโน
ขีณาสวานํ วิมลานํ สนฺตจิตฺตาน ตาทินํ
โกฏิสตสหสฺสานํ ปฐโม อาสิ สมาคโม
ทุติโย โกฏิสหสฺสานํ ตติโย นวุติ โกฏินํ
อหํ เตน สมเยน วิชิตาวี นาม ขตฺติโย
สมุทฺทอนฺตมนฺเตน อิสฺสริยํ วตฺตยามิหํ


โกฏิสตสหสฺสานํ วิมลานํ มเหสินํ
สหโลกคฺคนาเถน ปรมนฺเนน ตปฺปยึ
โสปิ มํ พุทฺโธ พฺยากาสิ โกณฺฑญฺโญ โลกนายโก
อปริเมยฺเย อิโต กปฺเป พุทฺโธ โลเก ภวิสฺสติ
อหุ กปิลวฺหยา รมฺมา นิกฺขมิตฺวา ตถาคโต
ปธานํ ปทหิตฺวาน กตฺวา ทุกฺกรการิกํ
อชปาล รุกฺขมูลสฺมึ นิสีทิตฺวา ตถาคโต
ตตฺถ ปายาสํ ปคฺคยฺห เนรญฺชรมุเปหิติ
เนรญฺชราย ตีรมฺหิ ปายาสํ อทิ โส ชิโน
ปฏิยตฺต วรมคฺเคน โพธิมูลมฺหิ เอหิติ
ตโต ปทกฺขิณํ กตฺวา โพธิมณฺฑํ อนุตฺตรํ
อสฺสตฺถ รุกฺขมูลมฺหิ พุชฺฌิสฺสติ มหายโส
อิมสฺส ชนิกา มาตา มายา นาม ภวิสฺสติ
ปิตา สุทฺโธทโน นาม อยํ เหสฺสติ โคตโม
โกลิโต อุปติสฺโส จ อคฺคา เหสฺสนฺติ สาวกา
อนาสวา วีตราคา สนฺตจิตฺตา สมาหิตา
อานนฺโท นามุปฏฺฐาโก อุปฏฺฐิสฺสติมํ ชินํ
เขมา อุปฺปลวณฺณา จ อคฺคา เหสฺสนฺติ สาวิกา
อนาสวา วีตราคา สนฺตจิตฺตา สมาหิตา



โพธิ ตสฺส ภควโต อสฺสตฺโถติ ปวุจฺจติ
จิตฺโต จ หตฺถาฬวโก อคฺคา เหสฺสนฺตุปฏฺฐกา
นนฺทมาตา จ อุตฺตรา อคฺคา เหสฺสนฺตุปฏฺฐิกา
อายุ วสฺสสตํ ตสฺส โคตมสฺส ยสสฺสิโน
อิทํ สุตฺวาน วจนํ อสมสฺส มเหสิโน
อาโมทิตา นร มรู พุทฺธวีชงฺกุโร อยํ
อุกฺกุฏฺฐิ สทฺทา วตฺตนฺติ อปฺโผเฏนฺติ หสนฺติ จ
กตญฺชลี นมสฺสนฺติ ทสสหสฺสี สเทวกา
ยทิ มสฺส โลกนาถสฺส วิรชฺฌิสฺสาม สาสนํ
อนาคตมฺหิ อทฺธาเน เหสฺสาม สมฺมุขา อิมํ
ยถา มนุสฺสา นทึ ตรนฺตา ปฏิติตฺถํ วิรชฺฌิย
เหฏฺฐา ติตฺถํ คเหตฺวาน อุตฺตรนฺติ มหานทึ
เอวเมว มยํ สพฺเพ ยทิ มุญฺจามิมํ ชินํ
อนาคตมฺหิ อทฺธาเน เหสฺสาม สมฺมุขา อิมํ
ตสฺสาหํ วจนํ สุตฺวา ภิยฺโย จิตฺตํ ปสาทยึ
ตเมว อตฺถํ สาเธนฺโต มหารชฺชํ ชิเน อทํ
มหารชฺชํ ททิตฺวาน ปพฺพชึ ตสฺส สนฺติเก
สุตฺตนฺตํ วินยญฺจาปิ นวงฺค สตฺถุสาสนํ
สพฺพํ ปริยาปุณิตฺวาน โสภยึ ชินสาสนํ



ตตฺถปฺปมตฺโต วิหรนฺโต นิสชฺชฏฺฐานจงฺกเม
อภิญฺญาปารมึ คนฺตฺวา พฺรหฺมโลกมคญฺฉิหํ
นครํ รมฺมวตี นาม สุนนฺโท นาม ขตฺติโย
สุชาตา นาม ชนิกา โกณฺฑญฺญสฺส มเหสิโน
ทสวสฺสสหสฺสานิ อคารมชฺเฌ จ โส วสิ
รุจิ สุรุจิ สุโภ จ ตโย ปาสาทมุตฺตมา
ตีณิ สตสหสฺสานิ นาริโย สมลงฺกตา
รุจิเทวี นาม สา นารี ชีวิตเสโน นาม อตฺรโช
นิมิตฺเต จตุโร ทิสฺวา รถ ยาเนน นิกฺขมิ
อนูน ทสมาสานิ ปธานํ ปทหี ชิโน
พฺรหฺมุนา ยาจิโต สนฺโต โกณฺฑญฺโญ ทิปทุตฺตโม
วตฺตจกฺโก มหาวีโร เทวานญฺจ มหาวเน
ภทฺโท เจว สุภทฺโท จ อเหสุํ อคฺคสาวกา
อนุรุทฺโธ นามุปฏฺฐาโก โกณฺฑญฺญสฺส มเหสิโน
ติสฺสา จ อุปติสฺสา จ อเหสุํ อคฺคสาวิกา
สาลกลฺยาณิโก โพธิ โกณฺฑญฺญสฺส มเหสิโน
โสโณ จ อุปโสโณ จ อเหสุํ อคฺคุปฏฺฐกา
นนฺทา เจว สิริมา จ อเหสุํ อคฺคุปฏฺฐิกา
โส อฏฺฐาสีติ หตฺถานิ อจฺจุคฺคโต มหามุนิ
โสภติ อุฬุราชาว สุริโย มชฺฌนฺติเก ยถา



วสฺสสตสหสฺสานิ อายุ วิชฺชติ ตาวเท
ตาวตา ติฏฺฐมาโน โส ตาเรสิ ชนตํ พหุํ
ขีณาสเวหิ วิมเลหิ วิจิตฺตา อาสิ เมทนี
ยถา คคนํ อุฬุภิ เอวํ โส อุปโสภถ
เตปิ นาคา อปฺปเมยฺยา อสงฺโขพฺภา ทุราสทา
วิชฺชุปาตํว ทสฺเสตฺวา นิพฺพุตา เต มหายสา
สา จ อตุลิยา ชินสฺส อิทฺธิ ญาณปริภาวิโต สมาธิ
สพฺพํ สมนฺตรหิตํ นนุ ริตฺตา สพฺพสงฺขาราติ
โกณฺฑญฺโญ สิริธโร พุทฺโธ นนฺทารามมฺหิ นิพฺพุโต
ตตฺเถว เจติโย ตสฺส สตฺตโยชนมุสฺสิโตติ
โกณฺฑญฺญพุทฺธวํโส ทุติโย
ตติโย มงฺคลพุทฺธวํโส
โกณฺฑญฺญสฺส อปเรน มงฺคโล นาม นายโก
ตมํ โลเก นิหนฺตฺวาน ธมฺโมกฺกมภิธารยิ
อตุลาสิ ปภา ตสฺส ชิเนหญฺเญหิ อุตฺตริ
จนฺทสุริยปฺปภํ หนฺตฺวา ทสสหสฺสี วิโรจติ
โสปิ พุทฺโธ ปกาเสสิ จตุโร สจฺจวรุตฺตเม
เต เต สจฺจรสํ ปิตฺวา วิโนเทนฺติ มหาตมํ




ปตฺวาน โพธิมตุลํ ปฐเม ธมฺมเทสเน
โกฏิสตสหสฺสานํ ปฐมาภิสมโย อหุ
สุรินฺทเทวภวเน พุทฺโธ ธมฺมมเทสยิ
ตทา โกฏิสตสหสฺสานํ ทุติยาภิสมโย อหุ
ยทา สุนนฺโท จกฺกวตฺติ สมฺพุทฺธมุปสงฺกมิ
ตทา อาหนิ สมฺพุทฺโธ ธมฺมเภรึ วรุตฺตมํ
สุนนฺทสฺสานุจรา จ ตทาสุํ นวุติโกฏิโย
สพฺเพ เต นิรวเสสา อเหสุํ เอหิภิกฺขุกา
สนฺนิปาตา ตโย อาสุํ มงฺคลสฺส มเหสิโน
โกฏิสตสหสฺสานํ ปฐโม อาสิ สมาคโม
โกฏิสตสหสฺสานํ ทุติโย อาสิ สมาคโม
ตติเย นวุติโกฏีนํ ตติโย อาสิ สมาคโม
ขีณาสวานํ วิมลานํ ตทา อาสิ สมาคโม
อหํ เตน สมเยน สุรุจิ นาม พฺราหฺมโณ
อชฺฌายิโก มนฺตธโร ติณฺณํ เวทาน ปารคู 
ตมหํ อุปสงฺกมึ สรณํ คนฺตฺวาน สตฺถุโน
สมฺพุทฺธปฺปมุขํ สงฺฆํ คนฺธมาเลน ปูชยึ
ปูเชตฺวา คนฺธมาเลน ควปาเนน ตปฺปยึ
โสปิ มํ พุทฺโธ พฺยากาสิ มงฺคโล ทิปทุตฺตโม
อปริเมยฺเย อิโต กปฺเป อยํ พุทฺโธ ภวิสฺสติ





อหุ กปิลวฺหยา รมฺมา นิกฺขมิตฺวา ตถาคโต
ปธานํ ปทหิตฺวาน กตฺวา ทุกฺกรการิกํ
อชปาล รุกฺขมูลสฺมึ นิสีทิตฺวา ตถาคโต
ตตฺถ ปายาสํ ปคฺคยฺห เนรญฺชรมุเปหิติ
เนรญฺชราย ตีรมฺหิ ปายาสํ อทิ โส ชิโน
ปฏิยตฺต วรมคฺเคน โพธิมูลมฺหิ เอหิติ
ตโต ปทกฺขิณํ กตฺวา โพธิมณฺฑํ อนุตฺตรํ
อสฺสตฺถรุกฺขมูลมฺหิ พุชฺฌิสฺสติ มหายโส
อิมสฺส ชนิกา มาตา มายา นาม ภวิสฺสติ
ปิตา สุทฺโธทโน นาม อยํ เหสฺสติ โคตโม
อนาสวา วีตราคา สนฺตจิตฺตา สมาหิตา
โกลิโต อุปติสฺโส จ อคฺคา เหสฺสนฺติ สาวกา
อานนฺโท นามุปฏฺฐาโก อุปฏฺฐิสฺสติ มํ ชินํ
เขมา อุปฺปลวณฺณา จ อคฺคา เหสฺสนฺติ สาวิกา
อนาสวา วีตราคา สนฺตจิตฺตา สมาหิตา
โพธิ ตสฺส ภควโต อสฺสตฺโถติ ปวุจฺจติ
จิตฺโต จ หตฺถาฬวโก อคฺคา เหสฺสนฺตุปฏฺฐกา
นนฺทมาตา จ อุตฺตรา อคฺคา เหสฺสนฺตุปฏฺฐิกา
อายุ วสฺสสตํ ตสฺส โคตมสฺส ยสสฺสิโน





อิทํ สุตฺวาน วจนํ อสมสฺส มเหสิโน
อาโมทิตา นรมรู พุทฺธวีชงฺกุโร อยํ
อุกฺกุฏฺฐิ สทฺทา วตฺตนฺติ อปฺโผเฏนฺติ หสนฺติ จ
กตญฺชลี นมสฺสนฺติ ทสสหสฺสี สเทวกา
ยทิมสฺส โลกนาถสฺส วิรชฺฌิสฺสาม สาสนํ
อนาคตมฺหิ อทฺธาเน เหสฺสาม สมฺมุขา อิมํ
ยถา มนุสฺสา นทึ ตรนฺตา ปฏิติตฺถํ วิรชฺฌิย
เหฏฺฐา ติตฺถํ คเหตฺวาน อุตฺตรนฺติ มหานทึ
เอวเมว มยํ สพฺเพ ยทิ มุญฺจามิมํ ชินํ
อนาคตมฺหิ อทฺธาเน เหสฺสาม สมฺมุขา อิมํ
ตสฺสาปิ วจนํ สุตฺวา ภิยฺโย จิตฺตํ ปสาทยึ
อุตฺตรึ วตฺตมธิฏฺฐาสึ ทสปารมิปูริยา
ตทา ปีตึ นุพฺรูหนฺโต สมฺโพธิวรปตฺติยา
พุทฺเธ ทตฺวาน มํ เคหํ ปพฺพชึ ตสฺส สนฺติเก
สุตฺตนฺตํ วินยญฺจาปิ นวงฺค สตฺถุสาสนํ
สพฺพํ ปริยาปุณิตฺวาน โสภยึ ชินสาสนํ
ตตฺถปฺปมตฺโต วิหรนฺโต พฺรหฺมํ ภาเวตฺวา ภาวนํ
อภิญฺญาสุ ปารมึ คนฺตฺวา พฺรหฺมโลกมคญฺฉิหํ
นครํ อุตฺตรํ นาม อุตฺตโร นาม ขตฺติโย
อุตฺตรา นาม ชนิกา มงฺคลสฺส มเหสิโน


นว วสฺสสหสฺสานิ อคารํ อชฺฌาวสิ โส
ยสวา สุจิมา สิริมา ตโย ปาสาทมุตฺตมา
สมตึสสหสฺสานิ นาริโย สมลงฺกตา
ยสวตี นาม นารี สีวโล นาม อตฺรโช
นิมิตฺเต จตุโร ทิสฺวา อสฺสยาเนน นิกฺขมิ
อนูนอฏฺฐมาสานิ ปธานํ ปทหี ชิโน
พฺรหฺมุนา ยาจิโต สนฺโต มงฺคโล โลกนายโก
วตฺตจกฺโก มหาวีโร จเรสิ ทิปทุตฺตโม
สุเทโว ธมฺมเสโน จ อเหสุํ อคฺคสาวกา
ปาลิโต นามุปฏฺฐาโก มงฺคลสฺส มเหสิโน
สีวลา จ อโสกา จ อเหสุํ อคฺคสาวิกา
โพธิ ตสฺส ภควโต นาครุกฺโขติ วุจฺจติ
นนฺโท เจว วิสาโข จ อเหสุํ อคฺคุปฏฺฐกา
อนุฬา เจว สุมนา จ อเหสุํ อคฺคุปฏฺฐิกา
อฏฺฐาสีติรตนานิ อจฺจุคฺคโต มหามุนิ
ตโต นิทฺธาวตี รํสิ อเนกสตสหสฺสิโย
นวุติ วสฺสสหสฺสานิ อายุ วิชฺชติ ตาวเท
ตาวตา ติฏฺฐมาโน โส ตาเรสิ ชนตํ พหุํ
ยถาปิ สาคเร อุมฺมิ น สกฺกา เต คเณตุเย
ตเถว สาวกา ตสฺส น สกฺกา เต คเณตุเย




ยาว อฏฺฐาสิ สมฺพุทฺโธ มงฺคโล โลกนายโก
น ตสฺส สาสเน อตฺถิ สกิเลสมรณํ ตทา
ธมฺโมกฺกํ ธารยิตฺวาน สนฺตาเรตฺวา มหาชนํ
ชลิตฺวา ธุมเกตูว นิพฺพุโต โส มหายโส
สงฺขารานํ สภาวตฺตํ ทสฺสยิตฺวา สเทวเก
ชลิตฺวา อคฺคิกฺขนฺโธว สุริโย อตฺถงฺคโต ยถา
อุยฺยาเน เวสฺสเร นาม พุทฺโธ นิพฺพายิ มงฺคโล
ตตฺเถวสฺส ชินถูโป ตึสโยชนมุคฺคโตติ
มงฺคลพุทฺธวํโส ตติโย
จตุตฺโถ สุมนพุทฺธวํโส
มงฺคลสฺส อปเรน สุมโน นาม นายโก
สพฺพธมฺเมหิ อสโม สพฺพสตฺตานมุตฺตโม
ตทา อมตเภริโย อาหนิ เมขเล ปุเร
ธมฺมสงฺขสมายุตฺตํ นวงฺคชินสาสนํ
วิชินิตฺวา กิเลเส โส ปตฺโต สมฺโพธิมุตฺตมํ
มาเปสิ นครํ สตฺถา สทฺธมฺมปุรวรุตฺตมํ
นิรนฺตรํ อกุฏิลํ อุชุํ วิปุลวิตฺถตํ
มาเปสิ โส มหาวีถึ สติปฏฺฐานวรุตฺตมํ




ผเล จตฺตาริ สามญฺเญ จตสฺโส ปฏิสมฺภิทา
ฉฬภิญฺญาฏฺฐสมาปตฺตี ปสาเรสิ ตตฺถ วีถิยํ
เย อปฺปมตฺตา อขิลา หิริวิริเยหุปาคตา
เต เต อิเม คุณวเร อาทิยนฺติ ยถา สุขํ
เอวเมเตน โยเคน อุทฺธรนฺโต มหาชนํ
โพเธสิ ปฐมํ สตฺถา โกฏิสตสหสฺสิโย
ยมฺหิ กาเล มหาวีโร โอวทิ ติตฺถิเย คเณ
โกฏิสตสหสฺสานิ ทุติเย ธมฺมเทสเน
ยทา เทวา มนุสฺสา จ สมคฺคา เอกมานสา
นิโรธปญฺหํ ปุจฺฉึสุ สํสยญฺจาปิ มานสํ
ตทาปิ ธมฺมเทสเน นิโรธปริทีปเน
นวุติโกฏิสหสฺสานํ ตติยาภิสมโย อหุ
สนฺนิปาตา ตโย อาสุํ สุมนสฺส มเหสิโน
ขีณาสวานํ วิมลานํ สนฺติจิตฺตาน ตาทินํ
วสฺสํ วุฏฺฐสฺส ภควโต อภิสงฺฆุฏฺเฐ ปวารเณ
โกฏิสตสหสฺเสหิ ปวาเรสิ ตถาคโต
ตโต ปรํ สนฺนิปาเต วิมเล กญฺจนปพฺพเต
นวุติโกฏิสหสฺสานํ ทุติโย อาสิ สมาคโม
ยทา สกฺโก เทวราชา พุทฺธทสฺสนมุปาคมิ
อสีติโกฏิสหสฺสานํ ตติโย อาสิ สมาคโม



อหํ เตน สมเยน นาคราชา มหิทฺธิโก
อตุโล นาม นาเมน อุปฺปนฺนกุสลสญฺจโย
ตทาหํ นาคภวนา นิกฺขมิตฺวา สญาติภิ
นาคานํ ทิพฺพตุริเยหิ สสงฺฆํ ชินมุปฏฺฐหึ
โกฏิสตสหสฺสานิ อนฺนปาเนน ตปฺปยึ
ปจฺเจกทุสฺสยุคํ ทตฺวา สรณํ ตมุปาคมึ
โสปิ มํ พุทฺโธ พฺยากาสิ สุมโน โลกนายโก
อปริเมยฺเย อิโต กปฺเป อยํ พุทฺโธ ภวิสฺสติ
อหุ กปิลวฺหยา รมฺมา นิกฺขมิตฺวา ตถาคโต
ปธานํ ปทหิตฺวาน กตฺวา ทุกฺกรการิกํ
อชปาลรุกฺขมูลสฺมึ นิสีทิตฺวา ตถาคโต
ตตฺถ ปายาสํ ปคฺคยฺห เนรญฺชรมุเปหิติ
เนรญฺชราย ตีรมฺหิ ปายาสํ อทิ โส ชิโน
ปฏิยตฺตวรมคฺเคน โพธิมูลมฺหิ เอหิติ
ตโต ปทกฺขิณํ กตฺวา โพธิมณฺฑํ อนุตฺตรํ
อสฺสตฺถรุกฺขมูลมฺหิ พุชฺฌิสฺสติ มหายโส
อิมสฺส ชนิกา มาตา มายา นาม ภวิสฺสติ
ปิตา สุทฺโธทโน นาม อยํ เหสฺสติ โคตโม
อนาสวา วีตราคา สนฺตจิตฺตา สมาหิตา
โกลิโต อุปติสฺโส จ อคฺคา เหสฺสนฺติ สาวกา
อานนฺโท นามุปฏฺฐาโก อุปฏฺฐิสฺสติมํ ชินํ



เขมา อุปฺปลวณฺณา จ อคฺคา เหสฺสนฺติ สาวิกา
อนาสวา วีตราคา สนฺตจิตฺตา สมาหิตา
โพธิ ตสฺส ภควโต อสฺสตฺโถติ ปวุจฺจติ
จิตฺโต จ หตฺถาฬวโก อคฺคา เหสฺสนฺตุปฏฺฐกา
นนฺทมาตา จ อุตฺตรา อคฺคา เหสฺสนฺตุปฏฺฐิกา
อายุ วสฺสสตํ ตสฺส โคตมสฺส ยสสฺสิโน
อิทํ สุตฺวาน วจนํ อสมสฺส มเหสิโน
อาโมทิตา นรมรู พุทฺธวีชงฺกุโร อยํ
อุกฺกุฏฺฐิสทฺทา วตฺตนฺติ อปฺโผเฏนฺติ หสนฺติ จ
กตญฺชลี นมสฺสนฺติ ทสสหสฺสี สเทวกา
ยทิมสฺส โลกนาถสฺส วิรชฺชิสฺสาม สาสนํ
อนาคตมฺหิ อทฺธาเน เหสฺสาม สมฺมุขา อิมํ
ยถา มนุสฺสา นทึ ตรนฺตา ปฏิติตฺถํ วิรชฺฌิย
เหฏฺฐาติตฺถํ คเหตฺวาน อุตฺตรนฺติ มหานทึ
เอวเมว มยํ สพฺเพ ยทิ มุญฺจามิมํ ชินํ
อนาคตมฺหิ อทฺธาเน เหสฺสาม สมฺมุขา อิมํ
ตสฺสาปิ วจนํ สุตฺวา ภิยฺโย จิตฺตํ ปสาทยึ
อุตฺตรึ วตฺตมธิฏฺฐาสึ ทสปารมิปูริยา
เมขลํ นาม นครํ สุทตฺโต นาม ขตฺติโย
สิริมา นาม ชนิกา สุมนสฺส มเหสิโน


นววสฺสสหสฺสานิ อคารํ อชฺฌาวสิ โส
จนฺโท สุจนฺโท วฏํโส ตโย ปาสาทมุตฺตมา
เตสฏฺฐิสตสหสฺสานิ นาริโย สมลงฺกตา
วฏํสกี นาม นารี อนุปโม นาม อตฺรโช
นิมิตฺเต จตุโร ทิสฺวา หตฺถิยาเนน นิกฺขมิ
อนูนทสมาสานิ ปธานํ ปทหี ชิโน
พฺรหฺมุนา ยาจิโต สนฺโต สุมโน โลกนายโก
วตฺตจกฺโก มหาวีโร เมขเล ปุรวรุตฺตเม
สรโณ ภาวิตตฺโต จ อเหสุํ อคฺคสาวกา
อุเทโน นามุปฏฺฐาโก สุมนสฺส มเหสิโน
โสณา จ อุปโสณา จ อเหสุํ อคฺคสาวิกา
โสปิ พุทฺโธ อสมสโม นาคมูเล อพุชฺฌถ
วรุโณ เจว สรโณ จ อเหสุํ อคฺคุปฏฺฐกา
จาลา จ อุปจาลา จ อเหสุํ อคฺคุปฏฺฐิกา
อุจฺจตฺตเนน โส พุทฺโธ นวุติหตฺถมุคฺคโต
กญฺจนคฺฆิกสงฺกาโส ทสสหสฺสี วิโรจติ
นวุติวสฺสสหสฺสานิ อายุ วิชฺชติ ตาวเท
ตาวตา ติฏฺฐมาโน โส ตาเรสิ ชนตํ พหุํ
ตารณีเย ตารยิตฺวา โพธเนยฺเย อโพธยิ
ปรินิพฺพายิ สมฺพุทฺโธ อุฬุราชาว อตฺถมิ




เต จ ขีณาสวา ภิกฺขู โส จ พุทฺโธ อสาทิโส
อตุลํ ปภํ ทสฺสยิตฺวา นิพฺพุตา เต มหายสา
ตญฺจ ญาณมตุลิยํ ตานิ จ อตุลิยานิ รตนานิ
สพฺพํ สมนฺตรหิตํ นนุ ริตฺตา สพฺพสงฺขาราติ
สุมโน ยสธโร พุทฺโธ องฺคารามมฺหิ นิพฺพุโต
ตตฺเถว ตสฺส ชินถูโป จตุโยชนมุคฺคโต
สุมนพุทฺธวํโส จตุตฺโถ
ปญฺจโม เรวตพุทฺธวํโส
สุมนสฺส อปเรน เรวโต นาม นายโก
อนุปโม อสทิโส อตุโล อุตฺตโม ชิโน
โสปิ ธมฺมํ ปกาเสสิ พฺรหฺมุนา อภิยาจิโต
ขนฺธธาตุววตฺถานํ อปฺปวตฺตํ ภวาภเว
ตสฺสาภิสมยา ตีณิ อเหสุํ ธมฺมเทสเน
คณนาย น วตฺตพฺโพ ปฐมาภิสมโย อหุ
ยทา อรินฺทมํ ราชํ วิเนสิ เรวโต มุนิ
ตทา โกฏิสหสฺสานํ ทุติยาภิสมโย อหุ
สตฺตาหํ ปฏิสลฺลานา วุฏฺฐหิตฺวา นราสโภ
โกฏิสตํ นรมรูนํ วิเนสิ อุตฺตเม ผเล



สนฺนิปาตา ตโย อาสุํ เรวตสฺส มเหสิโน
ขีณาสวานํ วิมลานํ สุวิมุตฺตาน ตาทินํ
อติกนฺตคณนปถา ปฐมา เย สมาคตา
โกฏิสตสหสฺสานํ ทุติโย อาสิ สมาคโม
โย โส ปญฺญาย อสโม ตสฺส จกฺกานุวตฺตโก
โส ตทา พฺยาธิโก อาสิ ปตฺโต ชีวิตสํสยํ
ตสฺส คิลานปุจฺฉาย เย ตทา อุปคตา มุนึ
โกฏิสตสหสฺสานํ ตติโย อาสิ สมาคโม
อหํ เตน สมเยน อติเทโว นาม พฺราหฺมโณ
อุปคนฺตฺวา เรวตํ พุทฺธํ สรณํ ตสฺส คญฺฉหํ
ตสฺส สีลํ สมาธิญฺจ ปญฺญาคุณมนุตฺตรํ
โถมยิตฺวา ยถาถามํ อุตฺตริยํ อทาสหํ
โสปิ มํ พุทฺโธ พฺยากาสิ เรวโต โลกนายโก
อปริเมยฺเย อิโต กปฺเป อยํ พุทฺโธ ภวิสฺสติ
อหุ กปิลวฺหยา รมฺมา นิกฺขมิตฺวา ตถาคโต
ปธานํ ปทหิตฺวาน กตฺวา ทุกฺกรการิกํ
อชปาลรุกฺขมูลสฺมึ นิสีทิตฺวา ตถาคโต
ตตฺถ ปายาสํ ปคฺคยฺห เนรญฺชรมุเปหิติ
เนรญฺชราย ตีรมฺหิ ปายาสํ อทิ โส ชิโน
ปฏิยตฺตวรมคฺเคน โพธิมูลมฺหิ เอหิติ





ตโต ปทกฺขิณํ กตฺวา โพธิมณฺฑํ อนุตฺตรํ
อสฺสตฺถรุกฺขมูลมฺหิ พุชฺฌิสฺสติ มหายโส
อิมสฺส ชนิกา มาตา มายา นาม ภวิสฺสติ
ปิตา สุทฺโธทโน นาม อยํ เหสฺสติ โคตโม
อนาสวา วีตราคา สนฺตจิตฺตา สมาหิตา
โกลิโต อุปติสฺโส จ อคฺคา เหสฺสนฺติ สาวกา
อานนฺโท นามุปฏฺฐาโก อุปฏฺฐิสฺสติมํ ชินํ
เขมา อุปฺปลวณฺณา จ อคฺคา เหสฺสนฺติ สาวิกา
อนาสวา วีตราคา สนฺตจิตฺตา สมาหิตา
โพธิ ตสฺส ภควโต อสฺสตฺโถติ ปวุจฺจติ
จิตฺโต จ หตฺถาฬวโก อคฺคา เหสฺสนฺตุปฏฺฐกา
นนฺทมาตา จ อุตฺตรา อคฺคา เหสฺสนฺตุปฏฺฐิกา
อายุ วสฺสสตํ ตสฺส โคตมสฺส ยสสฺสิโน
อิทํ สุตฺวาน วจนํ อสมสฺส มเหสิโน
อาโมทิตา นรมรู พุทฺธวีชงฺกุโร อยํ
อุกฺกุฏฺฐิสทฺทา วตฺตนฺติ อปฺโผเฏนฺติ หสนฺติ จ
กตญฺชลี นมสฺสนฺติ ทสสหสฺสี สเทวกา
ยทิมสฺส โลกนาถสฺส วิรชฺฌิสฺสาม สาสนํ
อนาคตมฺหิ อทฺธาเน เหสฺสาม สมฺมุขา อิมํ


ยถา มนุสฺสา นทึ ตรนฺตา ปฏิติตฺถํ วิรชฺฌิย
เหฏฺฐาติตฺถํ คเหตฺวาน อุตฺตรนฺติ มหานทึ
เอวเมว มยํ สพฺเพ ยทิ มุญฺจามิมํ ชินํ
อนาคตมฺหิ อทฺธาเน เหสฺสาม สมฺมุขา อิมํ
ตสฺสาปิ วจนํ สุตฺวา ภิยฺโย จิตฺตํ ปสาทยึ
อุตฺตรึ วตฺตมธิฏฺฐาสึ ทสปารมิปูริยา
ตทาปิ ตํ พุทฺธธมฺมํ สริตฺวา อนุพฺรูหยึ
อาหริสฺสามิ ตํ ธมฺมํ ยํ มยฺหํ อภิปตฺถิตํ
นครํ สุธญฺญกํ นาม วิปุโล นาม ขตฺติโย
วิปุลา นาม ชนิกา เรวตสฺส มเหสิโน
ฉพฺพสฺสสหสฺสานิ อคารํ อชฺฌาวสิ โส
สุทสฺสโน จ รตนคฺฆิ อาเวโฬ จ วิภูสิโต
ปุญฺญกมฺมาภินิพฺพตฺตา ตโย ปาสาทมุตฺตมา
เตตฺตึสสตสหสฺสานิ นาริโย สมลงฺกตา
สุทสฺสนา นาม นารี วรุโณ นาม อตฺรโช
นิมิตฺเต จตุโร ทิสฺวา รถยาเนน นิกฺขมิ
อนูนสตฺตมาสานิ ปธานํ ปทหี ชิโน
พฺรหฺมุนา ยาจิโต สนฺโต เรวโต โลกนายโก
วตฺตจกฺโก มหาวีโร วรุณาราเม วสี ชิโน





วรุโณ พฺรหฺมเทโว จ อเหสุํ อคฺคสาวกา
สมฺภโว นามุปฏฺฐาโก เรวตสฺส มเหสิโน
ภทฺทา เจว สุภทฺทา จ อเหสุํ อคฺคสาวิกา
โสปิ พุทฺโธ อสมสโม นาคมูเล อพุชฺฌถ
วรุโณ จ สรโภ จ อเหสุํ อคฺคุปฏฺฐกา
ปาลา จ อุปปาลา จ อเหสุํ อคฺคุปฏฺฐิกา
อุจฺจตฺตเนน โส พุทฺโธ อสีติหตฺถมุคฺคโต
โอภาเสสิ ทิสา สพฺพา อินฺทเกตุว อุคฺคโต
ตสฺส สรีเร นิพฺพตฺตา ปภามาลา อนุตฺตรา
ทิวา วา ยทิวา รตฺตึ สมนฺตา ผรติ โยชนํ
สฏฺฐิวสฺสสหสฺสานิ อายุ วิชฺชติ ตาวเท
ตาวตา ติฏฺฐมาโน โส ตาเรสิ ชนตํ พหุํ
ทสฺสยิตฺวา พุทฺธพลํ อมตํ โลเก ปกาสยิ
นิพฺพาสิ อนุปาทาโน ยถคฺคุปาทานสงฺขยา
โส จ กาโย รตนนิโภ โส จ ธมฺโม อสาทิโส
สพฺพํ สมนฺตรหิตํ นนุ ริตฺตา สพฺพสงฺขาราติ
เรวโต ยสธโร พุทฺโธ นิพฺพุโต โส มหาปุญฺโญ
ธาตุวิตฺถาริกํ อาสิ เตสุ เตสุ ปเทสโตติ
เรวตพุทฺธวํโส ปญฺจโม




ฉฏฺโฐ โสภิตพุทฺธวํโส
เรวตสฺส อปเรน โสภิโต นาม นายโก
สมาหิโต สนฺตจิตฺโต อสโม อปฺปฏิปุคฺคโล
โส ชิโน สกเคหมฺหิ มานสํ วินิวตฺตยิ
ปตฺวาน เกวลํ โพธึ ธมฺมจกฺกํ ปวตฺตยิ
ยาว อุทฺธํ อวีจิโต ภวคฺคา จาปิ เหฏฺฐโต
เอตฺถนฺตเร เอกปริสา อโหสิ ธมฺมเทสเน
ตาย ปริสาย สมฺพุทฺโธ ธมฺมจกฺกํ ปวตฺตยิ
คณนาย น วตฺตพฺโพ ปฐมาภิสมโย อหุ
ตโต ปรํปิ เทเสนฺเต นรมรูนํ สมาคเม
นวุติโกฏิสหสฺสานํ ทุติยาภิสมโย อหุ
ปุนาปรํ ราชปุตฺโต ชยเสโน นาม ขตฺติโย
อารามํ โรปยิตฺวาน พุทฺเธ นิยฺยาทยี ตทา
ตสฺส ยาคํ ปกิตฺเตนฺโต ธมฺมํ เทเสติ จกฺขุมา
ตทา โกฏิสหสฺสานํ ตติยาภิสมโย อหุ
สนฺนิปาตา ตโย อาสุํ โสภิตสฺส มเหสิโน
ขีณาสวานํ วิมลานํ สนฺตจิตฺตาน ตาทินํ
อุคฺคโต นาม โส ราชา ทานํ เทติ นรุตฺตเม
ตมฺหิ ทาเน สมาคญฺฉฉ อรหนฺตา สตโกฏิโย



ปุนาปรํ ปูคคโณ ทานํ เทติ นรุตฺตเม
ตทา นวุติโกฏีนํ ทุติโย อาสิ สมาคโม
เทวโลเก วสิตฺวาน ยทา โอโรหตี ชิโน
ตทา อสีติโกฏีนํ ตติโย อาสิ สมาคโม
อหนฺเตน สมเยน สุชาโต นาม พฺราหฺมโณ
ตทา สสาวกํ พุทฺธํ อนฺนปาเนน ตปฺปยึ
โสปิ มํ พุทฺโธ พฺยากาสิ โสภิโต โลกนายโก
อปริเมยฺเย อิโต กปฺเป อยํ พุทฺโธ ภวิสฺสติ
อหุ กปิลวฺหยา รมฺมา นิกฺขมิตฺวา ตถาคโต
ปธานํ ปทหิตฺวาน กตฺวา ทุกฺกรการิกํ
อชปาลรุกฺขมูลสฺมึ นิสีทิตฺวา ตถาคโต
ตตฺถ ปายาสํ ปคฺคยฺห เนรญฺชรมุเปหิติ
เนรญฺชราย ตีรมฺหิ ปายาสํ อทิ โส ชิโน
ปฏิยตฺตวรมคฺเคน โพธิมูลมฺหิ เอหิติ
ตโต ปทกฺขิณํ กตฺวา โพธิมณฺฑํ อนุตฺตรํ
อสฺสตฺถรุกฺขมูลมฺหิ พุชฺฌิสฺสติ มหายโส
อิมสฺส ชนิกา มาตา มายา นาม ภวิสฺสติ
ปิตา สุทฺโธทโน นาม อยํ เหสฺสติ โคตโม
อนาสวา วีตราคา สนฺตจิตฺตา สมาหิตา
โกลิโต อุปติสฺโส จ อคฺคา เหสฺสนฺติ สาวกา
อานนฺโท นามุปฏฺฐาโก อุปฏฺฐิสฺสติมํ ชินํ



เขมา อุปฺปลวณฺณา จ อคฺคา เหสฺสนฺติ สาวิกา
อนาสวา วีตราคา สนฺตจิตฺตา สมาหิตา
โพธิ ตสฺส ภควโต อสฺสตฺโถติ ปวุจฺจติ
จิตฺโต จ หตฺถาฬวโก อคฺคา เหสฺสนฺตุปฏฺฐกา
นนฺทมาตา จ อุตฺตรา อคฺคา เหสฺสนฺตุปฏฺฐิกา
อายุ วสฺสสตํ ตสฺส โคตมสฺส ยสสฺสิโน
อิทํ สุตฺวาน วจนํ อสมสฺส มเหสิโน
อาโมทิตา นรมรู พุทฺธวีชงฺกุโร อยํ
อุกฺกุฏฺฐิสทฺทา วตฺตนฺติ อปฺโผเฏนฺติ หสนฺติ จ
กตญฺชลี นมสฺสนฺติ ทสสหสฺสี สเทวกา
ยทิมสฺส โลกนาถสฺส วิรชฺฌิสฺสาม สาสนํ
อนาคตมฺหิ อทฺธาเน เหสฺสาม สมฺมุขา อิมํ
ยถา มนุสฺสา นทึ ตรนฺตา ปฏิติตฺถํ วิรชฺฌิย
เหฏฺฐาติตฺถํ คเหตฺวาน อุตฺตรนฺติ มหานทึ
เอวเมว มยํ สพฺเพ ยทิ มุญฺจามิมํ ชินํ
อนาคตมฺหิ อทฺธาเน เหสฺสาม สมฺมุขา อิมํ
ตสฺสาปิ วจนํ สุตฺวา ตุฏฺโฐ สํวิคฺคมานโส
ตเมวตฺถมนุปตฺติยา อุคฺคํ ธิติมกาสหํ
สุธมฺมํ นาม นครํ สุธมฺโม นาม ขตฺติโย
สุธมฺมา นาม ชนิกา โสภิตสฺส มเหสิโน


นววสฺสสหสฺสานิ อคารํ อชฺฌาวสิ โส
กุมุโท นฬินี ปทุโม ตโย ปาสาทมุตฺตมา
ติจตฺตาริ สหสฺสานิ นาริโย สมลงฺกตา
มกิลา นาม สา นารี สีโห นามาสิ อตฺรโช
นิมิตฺเต จตุโร ทิสฺวา ปาสาเทนาภินิกฺขมิ
สตฺตาหํ ปธานจารํ จริตฺวา ปุริสุตฺตโม
พฺรหฺมุนา ยาจิโต สนฺโต โสภิโต โลกนายโก
วตฺตจกฺโก มหาวีโร สุธมฺมุยฺยานมุตฺตเม
อสโม จ สุเนตฺโต จ อเหสุํ อคฺคสาวกา
อโนโม นามุปฏฺฐาโก โสภิตสฺส มเหสิโน
นกุลา จ สุชาตา จ อเหสุํ อคฺคสาวิกา
พุชฺฌมาโน จ โส พุทฺโธ นาคมูเล อพุชฺฌถ
รมฺโม เจว สุเนตฺโต จ อเหสุํ อคฺคุปฏฺฐกา
นกุลา เจว จิตฺตา จ อเหสุํ อคฺคุปฏฺฐิกา
อฏฺฐปญฺญาสรตนํ อจฺจุคฺคโต มหามุนิ
โอภาเสติ ทิสา สพฺพา สตรํสีว อุคฺคโต
ยถา สุผุลฺลํ ปวนํ นานาคนฺเธหิ ธูปิตํ
ตเถว ตสฺส ปาวจนํ สีลคนฺเธหิ ธูปิตํ
ยถาปิ สาคโร นาม ทสฺสเนน อตปฺปิโย
ตเถว ตสฺส ปาวจนํ สวเนน อตปฺปิยํ




นวุติวสฺสสหสฺสานิ อายุ วิชฺชติ ตาวเท
ตาวตา ติฏฺฐมาโน โส ตาเรสิ ชนตํ พหุํ
โอวาทํ อนุสิฏฺฐิญฺจ ทตฺวาน เสสเก ชเน
หุตาสโนว ตาเปตฺวา นิพฺพุโต โส สสาวโก
โส จ พุทฺโธ อสมสโม เต จ สาวกา พลปฺปตฺตา
สพฺพํ สมนฺตรหิตํ นนุ ริตฺตา สพฺพสงฺขาราติ
โสภิโต วรสมฺพุทฺโธ สีหารามมฺหิ นิพฺพุโต
ธาตุวิตฺถาริกํ อาสิ เตสุ เตสุ ปเทสโตติ
โสภิตพุทฺธวํโส ฉฏฺโฐ
สตฺตโม อโนมทสฺสิพุทฺธวํโส
โสภิตสฺส อปเรน สมฺพุทฺโธ ทิปทุตฺตโม
อโนมทสฺสี อมิตยโส เตชสี ทุรติกฺกโม
โส เฉตฺวา พนฺธนํ สพฺพํ วิทฺธํเสตฺวา ตโย ภเว
อนิวตฺติคมนํ มคฺคํ เทเสสิ เทวมานุเส
สาคโรว อสงฺโขพฺโภ ปพฺพโตว ทุราสโท
อากาโสว อนนฺโต โส สาลราชาว ผุลฺลิโต
ทสฺสเนนปิ ตํ พุทฺธํ โตสิตา โหนฺติ ปาณิโน
พฺยาหรนฺตํ คิรํ สุตฺวา อมตํ ปาปุณนฺติ เต



ธมฺมาภิสมโย ตสฺส อิทฺโธ ผีโต ตทา อหุ
โกฏิสตานิ อภิสมึสุ ปฐเม ธมฺมเทสเน
ตโต ปรํ อภิสมเย วสฺสนฺเต ธมฺมวุฏฺฐิโย
อสีติโกฏี อภิสมึสุ ทุติเย ธมฺมเทสเน
ตโต ปรํ หิ วสฺสนฺเต ตปฺปยนฺเตว ปาณินํ
อฏฺฐสตฺตติโกฏีนํ ตติยาภิสมโย อหุ
สนฺนิปาตา ตโย อาสุํ ตสฺสาปิ จ มเหสิโน
อภิญฺญาพลปฺปตฺตานํ ปุปฺผิตานํ วิมุตฺติยา
อฏฺฐสตสหสฺสานํ สนฺนิปาตา ตทา อหุ
ปหีนมทโมหานํ สนฺตจิตฺตาน ตาทินํ
สตฺตสตสหสฺสานํ ทุติโย อาสิ สมาคโม
อนงฺคณานํ วิรชานํ อุปสนฺตาน ตาทินํ
ฉนฺนํ สตสหสฺสานํ ตติโย อาสิ สมาคโม
อภิญฺญาพลปฺปตฺตานํ นิพฺพุตานํ ตปสฺสินํ
อหนฺเตน สมเยน ยกฺโข อาสึ มหิทฺธิโก
เนกานํ ยกฺขโกฏีนํ วสวตฺติมฺหิ อิสฺสโร
ตทาปิ ตํ พุทฺธวรํ อุปคนฺตฺวา มเหสินํ
อนฺน ปาเนน ตปฺเปสึ สสงฺฆํ โลกนายกํ
โสปิ มํ ตทา พฺยากาสิ วิสุทฺธนยโน มุนิ
อปริเมยฺเย อิโต กปฺเป อยํ พุทฺโธ ภวิสฺสติ



อหุ กปิลวฺหยา รมฺมา นิกฺขมิตฺวา ตถาคโต
ปธานํ ปทหิตฺวาน กตฺวา ทุกฺกรการิกํ
อชปาลรุกฺขมูลสฺมึ นิสีทิตฺวา ตถาคโต
ตตฺถ ปายาสํ ปคฺคยฺห เนรญฺชรมุเปหิติ
เนรญฺชราย ตีรมฺหิ ปายาสํ อทิ โส ชิโน
ปฏิยตฺต วรมคฺเคน โพธิมูลมฺหิ เอหิติ
ตโต ปทกฺขิณํ กตฺวา โพธิมณฺฑํ อนุตฺตรํ
อสฺสตฺถ รุกฺขมูลมฺหิ พุชฺฌิสฺสติ มหายโส
อิมสฺส ชนิกา มาตา มายา นาม ภวิสฺสติ
ปิตา สุทฺโธทโน นาม อยํ เหสฺสติ โคตโม
อนาสวา วีตราคา สนฺตจิตฺตา สมาหิตา
โกลิโต อุปติสฺโส จ อคฺคา เหสฺสนฺติ สาวกา
อานนฺโท นามุปฏฺฐาโก อุปฏฺฐิสฺสติมํ ชินํ
เขมา อุปฺปลวณฺณา จ อคฺคา เหสฺสนฺติ สาวิกา
อนาสวา วีตราคา สนฺตจิตฺตา สมาหิตา
โพธิ ตสฺส ภควโต อสฺสตฺโถติ ปวุจฺจติ
จิตฺโต จ หตฺถาฬวโก อคฺคา เหสฺสนฺตุปฏฺฐกา
นนฺทมาตา จ อุตฺตรา อคฺคา เหสฺสนฺตุปฏฺฐิกา
อายุ วสฺส สตํ ตสฺส โคตมสฺส ยสสฺสิโน


อิทํ สุตฺวาน วจนํ อสมสฺส มเหสิโน
อาโมทิตา นรมรู พุทฺธวีชงฺกุโร อยํ
อุกฺกุฏฺฐิ สทฺทา วตฺตนฺติ อปฺโผเฏนฺติ หสนฺติ จ
กตญฺชลี นมสฺสนฺติ ทสสหสฺสี สเทวกา
ยทิ มสฺส โลกนาถสฺส วิรชฺฌิสฺสาม สาสนํ
อนาคตมฺหิ อทฺธาเน เหสฺสาม สมฺมุขา อิมํ
ยถา มนุสฺสา นทึ ตรนฺตา ปฏิติตฺถํ วิรชฺฌิย
เหฏฺฐา ติตฺถํ คเหตฺวาน อุตฺตรนฺติ มหานทึ
เอวเมว มยํ สพฺเพ ยทิ มุญฺจามิมํ ชินํ
อนาคตมฺหิ อทฺธาเน เหสฺสาม สมฺมุขา อิมํ
ตสฺสาปิ วจนํ สุตฺวา ตุฏฺโฐ สํวิคฺคมานโส
อุตฺตรึ วตฺตมธิฏฺฐาสึ ทส ปารมิปูริยา
นครํ จนฺทวตี นาม ยสวา นาม ขตฺติโย
มาตา ยโสธรา นาม อโนมทสฺสิสฺส สตฺถุโน
ทสวสฺสสหสฺสานิ อคารํ อชฺฌาวสิ โส
สิริ อุปสิริ วฑฺโฒ ตโย ปาสาท มุตฺตมา
เตวีสติ สหสฺสานิ นาริโย สมลงฺกตา
สิริมา นาม สา นารี อุปสาโล นาม อตฺรโช
นิมิตฺเต จตุโร ทิสฺวา สิวิกายาภินิกฺขมิ
อนูน ทสมาสานิ ปธานํ ปทหี ชิโน



พฺรหฺมุนา ยาจิโต สนฺโต อโนมทสฺสี มหามุนิ
วตฺตจกฺโก มหาวีโร สุทสฺสนุยฺยานมุตฺตเม
นิสโภ จ อโนโม จ อเหสุํ อคฺคสาวกา
วรุโณ นามุปฏฺฐาโก อโนมทสฺสิสฺส สตฺถุโน
สุนฺทรา จ สุมนา จ อเหสุํ อคฺคสาวิกา
โพธิ ตสฺส ภควโต อชฺชุโนติ ปวุจฺจติ
นนฺทิวฑฺโฒ สิริวฑฺโฒ อเหสุํ อคฺคุปฏฺฐกา
อุปฺปลา จ ปทุมา จ อเหสุํ อคฺคุปฏฺฐิกา
อฏฺฐปณฺณาสรตนํ อจฺจุคฺคโต มหามุนิ
ปภา นิทฺธาวตี ตสฺส สตรํสีว อุคฺคโต
วสฺส สตสหสฺสานิ อายุ วิชฺชติ ตาวเท
ตาวตา ติฏฺฐมาโน โส ตาเรสิ ชนตํ พหุํ
สุปุปฺผิตํ ปาวจนํ อรหนฺเตหิ ตาทิหิ
วีตราเคหิ วิมเลหิ โสภติ ชินสาสนํ
โส จ สตฺถา อมิตยโส ยุคานิ ตานิ อตุลิยานิ
สพฺพํ สมนฺตรหิตํ นนุ ริตฺตา สพฺพสงฺขาราติ
อโนมทสฺสี ชิโน สตฺถา ธมฺมารามมฺหิ นิพฺพุโต
ตตฺเถว ตสฺส ชินถูโป อุพฺเพโธ ปน วีสตีติ
อโนมทสฺสิพุทฺธวํโส สตฺตโม




อฏฺฐโม ปทุมพุทฺธวํโส
อโนมทสฺสิสฺส อปเรน สมฺพุทฺโธ ทิปทุตฺตโม
ปทุโม นาม นาเมน อสโม อปฺปฏิปุคฺคโล
ตสฺสาปิ อสมํ สีลํ สมาธิปิ อนนฺตโก
อสงฺเขยฺยํ ญาณวรํ วิมุตฺติปิ อนูปมา
ตสฺสาปิ อตุลเตชสฺส ธมฺมจกฺกปฺปวตฺตเน
อภิสมยา ตโย อาสุํ มหาตม ปวาหนา
ปฐมาภิสมเย พุทฺโธ โกฏิสตมโพธยิ
ทุติยาภิสมเย ธีโร นวุติโกฏิมโพธยิ
ยทา จ ปทุโม พุทฺโธ โอวทิ สกมตฺรชํ
ตทา อสีติโกฏีนํ ตติยาภิสมโย อหุ
สนฺนิปาตา ตโย อาสุํ ปทุมสฺส มเหสิโน
โกฏิ สตสหสฺสานํ ปฐโม อาสิ สมาคโม
กฐินตฺถารสมเย อุปฺปนฺเน กฐินจีวเร
ธมฺมเสนาปติตฺถาย ภิกฺขู สิพฺพึสุ จีวรํ
ตทา เต วิมลา ภิกฺขู ฉฬภิญฺญา มหิทฺธิกา
ตีณิ สตสหสฺสานิ สมึสุ อปราชิตา
ปุนาปรํ โส นรวุสโภ ปวเน วาสํ อุปาคมิ
ตทา สมาคโม อาสิ ทฺวินฺนํ สตสหสฺสานํ
อหนฺเตน สมเยน สีโห อาสึ มิคาภิภู



วิเวกมนุพฺรูหนฺตํ ปวเน อทฺทสํ ชินํ
วนฺทิตฺวา สิรสา ปาเท กตฺวาน ตํ ปทกฺขิณํ
ติกฺขตฺตุํ อภินาทิตฺวา สตฺตาหํ ชินมุปฏฺฐหึ
สตฺตาหํ วรสมาปตฺติยา วุฏฺฐหิตฺวา ตถาคโต
มนสา จินฺตยิตฺวาน โกฏิภิกฺขู สมานยิ
ตทาปิ โส มหาวีโร เตสํ มชฺเฌ วิยากริ
อปริเมยฺเย อิโต กปฺเป อยํ พุทฺโธ ภวิสฺสติ
อหุ กปิลวฺหยา รมฺมา นิกฺขมิตฺวา ตถาคโต
ปธานํ ปทหิตฺวาน กตฺวา ทุกฺกรการิกํ
อชปาลรุกฺขมูลสฺมึ นิสีทิตฺวา ตถาคโต
ตตฺถ ปายาสํ ปคฺคยฺห เนรญฺชรมุเปหิติ
เนรญฺชราย ตีรมฺหิ ปายาสํ อทิ โส ชิโน
ปฏิยตฺต วรมคฺเคน โพธิมูลมฺหิ เอหิติ
ตโต ปทกฺขิณํ กตฺวา โพธิมณฺฑํ อนุตฺตรํ
อสฺสตฺถรุกฺขมูลมฺหิ พุชฺฌิสฺสติ มหายโส
อิมสฺส ชนิกา มาตา มายา นาม ภวิสฺสติ
ปิตา สุทฺโธทโน นาม อยํ เหสฺสติ โคตโม
อนาสวา วีตราคา สนฺตจิตฺตา สมาหิตา
โกลิโต อุปติสฺโส จ อคฺคา เหสฺสนฺติ สาวกา
อานนฺโท นามุปฏฺฐาโก อุปฏฺฐิสฺสติมํ ชินํ



เขมา อุปฺปลวณฺณา จ อคฺคา เหสฺสนฺติ สาวิกา
อนาสวา วีตราคา สนฺตจิตฺตา สมาหิตา
โพธิ ตสฺส ภควโต อสฺสตฺโถติ ปวุจฺจติ
จิตฺโต จ หตฺถาฬวโก อคฺคา เหสฺสนฺตุปฏฺฐกา
นนฺทมาตา จ อุตฺตรา อคฺคา เหสฺสนฺตุปฏฺฐิกา
อายุ วสฺสสตํ ตสฺส โคตมสฺส ยสสฺสิโน
อิทํ สุตฺวาน วจนํ อสมสฺส มเหสิโน
อาโมทิตา นรมรู พุทฺธวีชงฺกุโร อยํ
อุกฺกุฏฺฐิสทฺทา วตฺตนฺติ อปฺโผเฏนฺติ หสนฺติ จ
กตญฺชลี นมสฺสนฺติ ทสสหสฺสี สเทวกา
ยทิมสฺส โลกนาถสฺส วิรชฺฌิสฺสาม สาสนํ
อนาคตมฺหิ อทฺธาเน เหสฺสาม สมฺมุขา อิมํ
ยถา มนุสฺสา นทึ ตรนฺตา ปฏิติตฺถํ วิรชฺฌิย
เหฏฺฐา ติตฺถํ คเหตฺวาน อุตฺตรนฺติ มหานทึ
เอวเมว มยํ สพฺเพ ยทิ มุญฺจามิมํ ชินํ
อนาคตมฺหิ อทฺธาเน เหสฺสาม สมฺมุขา อิมํ
ตสฺสาปิ วจนํ สุตฺวา ภิยฺโย จิตฺตํ ปสาทยึ
อุตฺตรึ วตฺตมธิฏฺฐาสึ ทสปารมิปูริยา
จมฺปกํ นาม นครํ อสโม นาม ขตฺติโย
อสมา นาม ชนิกา ปทุมสฺส มเหสิโน
ทสวสฺสสหสฺสานิ อคารํ อชฺฌาวสิ โส


นนฺโท วสุ ยสตฺตโร ตโย ปาสาท มุตฺตมา
เตตฺตึส สหสฺสานิ นาริโย สมลงฺกตา
อุตฺตรา นาม สา นารี รมฺโม นามาสิ อตฺรโช
นิมิตฺเต จตุโร ทิสฺวา รถ ยาเนน นิกฺขมิ
อนูน อฏฺฐมาสานิ ปธานํ ปทหี ชิโน
พฺรหฺมุนา ยาจิโต สนฺโต ปทุโม โลกนายโก
วตฺตจกฺโก มหาวีโร ธนญฺชุยฺยานมุตฺตเม
สาโล จ อุปสาโล จ อเหสุํ อคฺคสาวกา
วรุโณ นามุปฏฺฐาโก ปทุมสฺส มเหสิโน
ราธา เจว สุราธา จ อเหสุํ อคฺคสาวิกา
โพธิ ตสฺส ภควโต มหาโสโณติ วุจฺจติ
สภิโย เจว อสโม จ อเหสุํ อคฺคุปฏฺฐกา
รุจิ จ นนฺทิมารา จ อเหสุํ อคฺคุปฏฺฐิกา
อฏฺฐปณฺณาสรตนํ อจฺจุคฺคโต มหามุนิ
ปภา นิทฺธาวตี ตสฺส อสมา สพฺพโต ทิสา
จนฺทปฺปภา สุริยปฺปภา รตนคฺฆิมณิปฺปภา
สพฺพาปิ ตา หตา โหนฺติ ปตฺวา ชินปฺปภุตฺตมํ
วสฺสสตสหสฺสานิ อายุ วิชฺชติ ตาวเท
ตาวตา ติฏฺฐมาโน โส ตาเรสิ ชนตํ พหุํ





ปริปกฺกมานเส สตฺเต โพธยิตฺวา อเสสโต
เสสญฺเญ อนุสาเสตฺวา นิพฺพุโต โส สสาวโก
อุรโคว ตจํ ชิณฺณํ วุฑฺฒ ปตฺตํว ปาทโป
ชหิตฺวา สพฺพสงฺขาเร นิพฺพุโต โส ยถา สิขีติ
ปทุโม ชินวโร สตฺถา ธมฺมารามมฺหิ นิพฺพุโต
ธาตุวิตฺถาริกํ อาสิ เตสุ เตสุ ปเทสโตติ
ปทุมพุทฺธวํโส อฏฺฐโม
นวโม นารทพุทฺธวํโส
ปทุมสฺส อปเรน สมฺพุทฺโธ ทิปทุตฺตโม
นารโท นาม นาเมน อสโม อปฺปฏิปุคฺคโล
โส พุทฺโธ จกฺกวตฺติสฺส เชฏฺโฐ ทยิตโอรโส
อามุตฺตมณฺยาภรโณ อุยฺยานํ อุปสงฺกมิ
ตตฺถาสิ รุกฺโข วิปุโล อภิรูโป พฺรหา สุจิ
ตมชฺฌปตฺวา นิสีทิ มหาโสณสฺส เหฏฺฐโต
ตตฺถ ญาณวรุปฺปชฺชิ อนนฺตํ วชิรูปมํ
เตน วิจินิ สงฺขาเร อุกฺกุชฺชมวกุชฺชตํ
ตตฺถ สพฺพกิเลสานิ อเสสมภิวาหยิ
ปาปุณิ เกวลํ โพธึ พุทฺธญาเณ จ จุทฺทส





ปาปุณิตฺวาน สมฺโพธึ ธมฺมจกฺกํ ปวตฺตยิ
โกฏิสตสหสฺสานํ ปฐมาภิสมโย อหุ
มหาโทณํ นาคราชํ วินยนฺโต มหามุนิ
ปาฏิเหรํ ตทากาสิ ทสฺสยนฺโต สเทวเก
ตทา เทวมนุสฺสานํ ตมฺหิ ธมฺมปฺปกาสเน
นวุติโกฏิสหสฺสานิ ตรึสุ สพฺพสํสยํ
ยมฺหิ กาเล มหาวีโร โอวทิ สกมตฺรชํ
อสีติโกฏิสหสฺสานํ ตติยาภิสมโย อหุ
สนฺนิปาตา ตโย อาสุํ นารทสฺส มเหสิโน
โกฏิสตสหสฺสานํ ปฐโม อาสิ สมาคโม
ยทา พุทฺโธ พุทฺธคุณํ สนิทานํ ปกาสยิ
นวุติโกฏิสหสฺสานิ สมึสุ วิมลา ตทา
ยทา เวโรจโน นาโค ทานํ ททาติ สตฺถุโน
ตทา สมึสุ ชินปุตฺตา อสีติสตสหสฺสิโน
อหนฺเตน สมเยน ชฏิโล อุคฺคตาปโน
อนฺตลิกฺขจโร อาสึ ปญฺจาภิญฺญาสุ ปารคู
ตทาปาหํ อสมสมํ สสงฺฆํ สปริชนํ
อนฺนปาเนน ตปฺเปตฺวา จนฺทเนนาภิปูชยึ
โสปิ มํ ตทา พฺยากาสิ นารโท โลกนายโก



อปริเมยฺเย อิโต กปฺเป พุทฺโธ โลเก ภวิสฺสติ
อหุ กปิลวฺหยา รมฺมา นิกฺขมิตฺวา ตถาคโต
ปธานํ ปทหิตฺวาน กตฺวา ทุกฺกรการิกํ
อชปาลรุกฺขมูลสฺมึ นิสีทิตฺวา ตถาคโต
ตตฺถ ปายาสํ ปคฺคยฺห เนรญฺชรมุเปหิติ
เนรญฺชราย ตีรมฺหิ ปายาสํ อทิ โส ชิโน
ปฏิยตฺต วรมคฺเคน โพธิมูลมฺหิ เอหิติ
ตโต ปทกฺขิณํ กตฺวา โพธิมณฺฑํ อนุตฺตรํ
อสฺสตฺถรุกฺขมูลมฺหิ พุชฺฌิสฺสติ มหายโส
อิมสฺส ชนิกา มาตา มายา นาม ภวิสฺสติ
ปิตา สุทฺโธทโน นาม อยํ เหสฺสติ โคตโม
อนาสวา วีตราคา สนฺตจิตฺตา สมาหิตา
โกลิโต อุปติสฺโส จ อคฺคา เหสฺสนฺติ สาวกา
อานนฺโท นามุปฏฺฐาโก อุปฏฺฐิสฺสติมํ ชินํ
เขมา อุปฺปลวณฺณา จ อคฺคา เหสฺสนฺติ สาวิกา
อนาสวา วีตราคา สนฺตจิตฺตา สมาหิตา
โพธิ ตสฺส ภควโต อสฺสตฺโถติ ปวุจฺจติ
จิตฺโต จ หตฺถาฬวโก อคฺคา เหสฺสนฺตุปฏฺฐกา
นนฺทมาตา จ อุตฺตรา อคฺคา เหสฺสนฺตุปฏฺฐิกา
อายุ วสฺสสตํ ตสฺส โคตมสฺส ยสสฺสิโน



อิทํ สุตฺวาน วจนํ อสฺสมสฺส มเหสิโน
อาโมทิตา นรมรู พุทฺธวีชงฺกุโร อยํ
อุกฺกุฏฺฐิสทฺทา วตฺตนฺติ อปฺโผเฏนฺติ หสนฺติ จ
กตญฺชลี นมสฺสนฺติ ทสสหสฺสี สเทวกา
ยทิมสฺส โลกนาถสฺส วิรชฺฌิสฺสาม สาสนํ
อนาคตมฺหิ อทฺธาเน เหสฺสาม สมฺมุขา อิมํ
ยถา มนุสฺสา นทึ ตรนฺตา ปฏิติตฺถํ วิรชฺฌิย
เหฏฺฐา ติตฺถํ คเหตฺวาน อุตฺตรนฺติ มหานทึ
เอวเมว มยํ สพฺเพ ยทิ มุญฺจามิมํ ชินํ
อนาคตมฺหิ อทฺธาเน เหสฺสาม สมฺมุขา อิมํ
ตสฺสาหํ วจนํ สุตฺวา ภิยฺโย หาเสตฺวาน มานสํ
อธิฏฺฐหึ วตฺตํ อุคฺคํ ทสปารมิปูริยา
นครํ ธญฺญวตี นาม สุเทโว นาม ขตฺติโย
อโนมา นาม ชนิกา นารทสฺส มเหสิโน
นววสฺสสหสฺสานิ อคารํ อชฺฌาวสิ โส
ชิโต วิชิตาภิราโม ตโย ปาสาทมุตฺตมา
ติจตฺตาริ สหสฺสานิ นาริโย สมลงฺกตา
วิชิตเสนา นาม สา นารี นนฺทุตฺตโร นาม อตฺรโช
นิมิตฺเต จตุโร ทิสฺวา ปทสา คมเนน นิกฺขมิ
สตฺตาหํ ปธานจารํ อจริ ปุริสุตฺตโม



พฺรหฺมุนา ยาจิโต สนฺโต นารโท โลกนายโก
วตฺตจกฺโก มหาวีโร ธนญฺชุยฺยานมุตฺตเม
ภทฺทสาโล ชิตมิตฺโต อเหสุํ อคฺคสาวกา
วาเสฏฺโฐ นามุปฏฺฐาโก นารทสฺส มเหสิโน
อุตฺตรา ผคฺคุนี เจว อเหสุํ อคฺคสาวิกา
โพธิ ตสฺส ภควโต มหาโสโณติ วุจฺจติ
อุคฺครินฺโท วสโภ จ อเหสุํ อคฺคุปฏฺฐกา
อินฺทวรี จ คณฺฑี จ อเหสุํ อคฺคุปฏฺฐิกา
อฏฺฐาสีติรตนานิ อจฺจุคฺคโต มหามุนิ
กญฺจนคฺฆิกสงฺกาโส ทสสหสฺสี วิโรจติ
ตสฺส พฺยามปฺปภากาโย นิทฺธาวติ ทิโสทิสํ
นิรนฺตรํ ทิวา รตฺตึ โยชนํ ผรเต สทา
น เกจิ เตน สมเยน สมนฺตา โยชเน ชนา
อุกฺกา ปทีเป อุชฺชเลนฺติ พุทฺธรํสีหิ โอตฺถตา
นวุติวสฺสสหสฺสานิ อายุ วิชฺชติ ตาวเท
ตาวตา ติฏฺฐมาโน โส ตาเรสิ ชนตํ พหุํ
ยถา อุฬุภิ คคนํ วิจิตฺตํ อุปโสภติ
ตเถว สาสนํ ตสฺส อรหนฺเตหิ โสภติ
สํสารโสตํ ตารณาย เสสเก ปฏิปนฺนเก




ธมฺมเสตุํ ทฬฺหํ กตฺวา นิพฺพุโต โส นราสโภ
โสปิ พุทฺโธ อสมสโม เตปิ ขีณาสวา อตุลเตชา
สพฺพํ สมนฺตรหิตํ นนุ ริตฺตา สพฺพสงฺขาราติ
นารโท ชินวุสโภ นิพฺพุโต สุทสฺสเน ปุเร
ตเถว ถูปวโร จตุโยชนมุคฺคโตติ
นารทพุทฺธวํโส นวโม
ทสโม ปทุมุตฺตรพุทฺธวํโส
นารทสฺส อปเรน สมฺพุทฺโธ ทิปทุตฺตโม
ปทุมุตฺตโร นาม ชิโน อกฺโขพฺโภ สาครูปโม
มณฺฑกปฺโป จ โส อาสิ ยมฺหิ พุทฺโธ อชายถ
อุสฺสนฺนกุสลา ชนตา ตมฺหิ กปฺเป อชายถ
ปทุมุตฺตรสฺส ภควโต ปฐเม ธมฺมเทสเน
โกฏิสตสหสฺสานํ ธมฺมาภิสมโย อหุ
ตโต ปรํปิ วสฺสนฺเต ตปฺปยนฺเต จ ปาณิเน
สตฺตตฺตึสสหสฺสานํ ทุติยาภิสมโย อหุ
ยมฺหิ กาเล มหาวีโร อานนฺทํ อุปสงฺกมิ
ปิตุ สนฺติกํ อุปคนฺตฺวา อาหนิ อมตทุนฺทุภึ
อาหเต อมตเภริมฺหิ วสฺสนฺเต ธมฺมวุฏฺฐิโย
ปญฺญาสสตสหสฺสานํ ตติยาภิสมโย อหุ



โอวาทโก วิญฺญาปโก ตารโก สพฺพปาณินํ
เทสนากุสโล พุทฺโธ ตาเรสิ ชนตํ พหุํ
สนฺนิปาตา ตโย อาสุํ ปทุมุตฺตรสฺส สตฺถุโน
โกฏิสตสหสฺสานํ ปฐโม อาสิ สมาคโม
ยทา พุทฺโธ อสมสโม วสิ เวภารปพฺพเต
นวุติโกฏิสหสฺสานํ ทุติโย อาสิ สมาคโม
ปุน จาริกํ ปกฺกนฺเต คามนิคมรฏฺฐโต
อสีติโกฏิสหสฺสานํ ตติโย อาสิ สมาคโม
อหนฺเตน สมเยน ชฏิโล นาม รฏฺฐิโก
สมฺพุทฺธปฺปมุขํ สงฺฆํ สภตฺตํ ทุสฺสมทาสิหํ
โสปิ มํ พุทฺโธ พฺยากาสิ สงฺฆมชฺเฌ นิสีทิย
สตสหสฺเส อิโต กปฺเป อยํ พุทฺโธ ภวิสฺสติ
อหุ กปิลวฺหยา รมฺมา นิกฺขมิตฺวา ตถาคโต
ปธานํ ปทหิตฺวาน กตฺวา ทุกฺกรการิกํ
อชปาลรุกฺขมูลสฺมึ นิสีทิตฺวา ตถาคโต
ตตฺถ ปายาสํ ปคฺคยฺห เนรญฺชรมุเปหิติ
เนรญฺชราย ตีรมฺหิ ปายาสํ อทิ โส ชิโน
ปฏิยตฺตวรมคฺเคน โพธิมูลมฺหิ เอหิติ
ตโต ปทกฺขิณํ กตฺวา โพธิมณฺฑํ อนุตฺตรํ
อสฺสตฺถรุกฺขมูลมฺหิ พุชฺฌิสฺสติ มหายโส



อิมสฺส ชนิกา มาตา มายา นาม ภวิสฺสติ
ปิตา สุทฺโธทโน นาม อยํ เหสฺสติ โคตโม
อนาสวา วีตราคา สนฺตจิตฺตา สมาหิตา
โกลิโต อุปติสฺโส จ อคฺคา เหสฺสนฺติ สาวกา
อานนฺโท นามุปฏฺฐาโก อุปฏฺฐิสฺสติมํ ชินํ
เขมา อุปฺปลวณฺณา จ อคฺคา เหสฺสนฺติ สาวิกา
อนาสวา วีตราคา สนฺตจิตฺตา สมาหิตา
โพธิ ตสฺส ภควโต อสฺสตฺโถติ ปวุจฺจติ
จิตฺโต จ หตฺถาฬวโก อคฺคา เหสฺสนฺตุปฏฺฐกา
นนฺทมาตา จ อุตฺตรา อคฺคา เหสฺสนฺตุปฏฺฐิกา
อายุ วสฺสสตํ ตสฺส โคตมสฺส ยสสฺสิโน
อิทํ สุตฺวาน วจนํ อสมสฺส มเหสิโน
อาโมทิตา นรมรู พุทฺธวีชงฺกุโร อยํ
อุกฺกุฏฺฐิสทฺทา วตฺตนฺติ อปฺโผเฏนฺติ หสนฺติ จ
กตญฺชลี นมสฺสนฺติ ทสสหสฺสี สเทวกา
ยทิมสฺส โลกนาถสฺส วิรชฺฌิสฺสาม สาสนํ
อนาคตมฺหิ อทฺธาเน เหสฺสาม สมฺมุขา อิมํ
ยถา มนุสฺสา นทึ ตรนฺตา ปฏิติตฺถํ วิรชฺฌิย
เหฏฺฐา ติตฺถํ คเหตฺวาน อุตฺตรนฺติ มหานทึ


เอวเมว มยํ สพฺเพ ยทิ มุญฺจามิมํ ชินํ
อนาคตมฺหิ อทฺธาเน เหสฺสาม สมฺมุขา อิมํ
ตสฺสาปิ วจนํ สุตฺวา อุตฺตรึ วตฺตมธิฏฺฐหึ
อกาสึ อุคฺคํ ทฬฺหํ ธิตึ ทสปารมิปูริยา
พฺยาหตา ติตฺถิยา สพฺเพ วิมนา ทุมฺมนา ตทา
น เตสํ เกจิ ปริจรนฺติ รฏฺฐโต นิจฺฉุภนฺติ เต
สพฺเพ ตตฺถ สมาคนฺตฺวา อุปคจฺฉฉ พุทฺธสนฺติเก
ตุวํ นาโถ มหาวีร สรณํ โหหิ จกฺขุมา
อนุกมฺปโก การุณิโก หิเตสี สพฺพปาณินํ
สมฺปตฺเต ติตฺถิเย สพฺเพ ปญฺจสีเล ปติฏฺฐหิ
เอวํ นิรากุลํ อาสิ สุญฺญตํ ติตฺถิเยหิ ตํ
วิจิตฺตํ อรหนฺเตหิ วสีภูเตหิ ตาทิหิ
นครํ หํสวตี นาม อานนฺโท นาม ขตฺติโย
สุชาตา นาม ชนิกา ปทุมุตฺตรสตฺถุโน
นววสฺส สหสฺสานิ อคารํ อชฺฌาวสิ โส
นารี พาหโน ยสวตี ตโย ปาสาท มุตฺตมา
ติจตฺตาริ สหสฺสานิ นาริโย สมลงฺกตา
วสุลทตฺตา นาม นารี อุตฺตโร นาม อตฺรโช
นิมิตฺเต จตุโร ทิสฺวา ปาสาเทนาภินิกฺขมิ
สตฺตาหํ ปธานจารํ อจริ ปุริสุตฺตโม





พฺรหฺมุนา ยาจิโต สนฺโต ปทุมุตฺตโร วินายโก
วตฺตจกฺโก มหาวีโร มิถิลุยฺยานมุตฺตเม
เทวิโล จ สุชาโต จ อเหสุํ อคฺคสาวกา
สุมโน นามุปฏฺฐาโก ปทุมุตฺตรสฺส สตฺถุโน
อมิตา อสมา เจว อเหสุํ อคฺคสาวิกา
โพธิ ตสฺส ภควโต สลโฬติ ปวุจฺจติ
อมิโต เจว ติสฺโส จ อเหสุํ อคฺคุปฏฺฐกา
หตฺถา เจว สุจิตฺตา จ อเหสุํ อคฺคุปฏฺฐิกา
อฏฺฐปญฺญาสรตนํ อจฺจุคฺคโต มหามุนิ
กญฺจนคฺฆิกสงฺกาโส ทฺวตฺตึสวรลกฺขโณ
กุฑฺฑา กวาฏา ภิตฺติ จ รุกฺขา นคสิลุจฺจโย
น ตสฺสาวรณํ อตฺถิ สมนฺตา ทฺวาทสโยชเน
วสฺสสตสหสฺสานิ อายุ วิชฺชติ ตาวเท
ตาวตา ติฏฺฐมาโน โส ตาเรสิ ชนตํ พหุํ
สนฺตาเรตฺวา พหุชญฺญํ ฉินฺทิตฺวา สพฺพสํสยํ
ชลิตฺวา อคฺคิกฺขนฺโธว นิพฺพุโต โส สสาวโก
ปทุมุตฺตโร ชิโน พุทฺโธ นนฺทารามมฺหิ นิพฺพุโต
ตตฺเถว ตสฺส ถูปวโร ทฺวาทสมุพฺเพธโยชโนติ
ปทุมุตฺตรพุทฺธวํโส ทสโม




เอกาทสโม สุเมธพุทฺธวํโส
ปทุมุตฺตรสฺส อปเรน สุเมโธ นาม นายโก
ทุราสโท อุคฺคเตโช สพฺพโลกุตฺตโม ชิโน
ปสนฺนเนตฺโต สุมุโข พฺรหา อุชุ ปตาปวา
หิเตสี สพฺพสตฺตานํ พหู โมเจสิ พนฺธนา
ยทา พุทฺโธ ปาปุณิตฺวา เกวลํ โพธิมุตฺตมํ
สุทสฺสนมฺหิ นคเร ธมฺมจกฺกํ ปวตฺตยิ
ตสฺสาปิ อภิสมยา ตีณิ อเหสุํ ธมฺมเทสเน
โกฏิสตสหสฺสานํ ปฐมาภิสมโย อหุ
ปุนาปรํ กุมฺภกณฺณํ ยกฺขญฺจ ทมยี ชิโน
นวุติโกฏิสหสฺสานํ ทุติยาภิสมโย อหุ
ปุนาปรํ อมิตยโส จตุสจฺจํ ปกาสยิ
อสีติโกฏิสหสฺสานํ ตติยาภิสมโย อหุ
สนฺนิปาตา ตโย อาสุํ สุเมธสฺส มเหสิโน
ขีณาสวานํ วิมลานํ สนฺตจิตฺตาน ตาทินํ
สุทสฺสนมฺหิ นคเร อุปคญฺฉิ ชิโน ยทา
ตทา ขีณาสวา ภิกฺขู สมึสุ สตโกฏิโย
ปุนาปรํ เทวกูเฏ ภิกฺขูนํ กฐินตฺถเต
ตทา นวุติโกฏีนํ ทุติโย อาสิ สมาคโม




ปุนาปรํ ทสพโล ยทา จรติ จาริกํ
ตทา อสีติโกฏีนํ ตติโย อาสิ สมาคโม
อหนฺเตน สมเยน อุตฺตโร นาม มาณโว
อสีติโกฏิโย มยฺหํ ฆเร สนฺนิจฺจิตํ ธนํ
เกวลํ สพฺพํ ทตฺวาน สสงฺเฆ โลกนายเก
สรณํ ตสฺส อุปคญฺฉึ ปพฺพชฺชํ อภิโรจยึ
โสปิ มํ ตทา พฺยากาสิ กโรนฺโต อนุโมทนํ
ตึสกปฺปสหสฺสมฺหิ อยํ พุทฺโธ ภวิสฺสติ
อหุ กปิลวฺหยา รมฺมา นิกฺขมิตฺวา ตถาคโต
ปธานํ ปทหิตฺวาน กตฺวา ทุกฺกรการิกํ
อชปาลรุกฺขมูลสฺมึ นิสีทิตฺวา ตถาคโต
ตตฺถ ปายาสํ ปคฺคยฺห เนรญฺชรมุเปหิติ
เนรญฺชราย ตีรมฺหิ ปายาสํ อทิ โส ชิโน
ปฏิยตฺตวรมคฺเคน โพธิมูลมฺหิ เอหิติ
ตโต ปทกฺขิณํ กตฺวา โพธิมณฺฑํ อนุตฺตรํ
อสฺสตฺถ รุกฺขมูลมฺหิ พุชฺฌิสฺสติ มหายโส
อิมสฺส ชนิกา มาตา มายา นาม ภวิสฺสติ
ปิตา สุทฺโธทโน นาม อยํ เหสฺสติ โคตโม
อนาสวา วีตราคา สนฺตจิตฺตา สมาหิตา
โกลิโต อุปติสฺโส จ อคฺคา เหสฺสนฺติ สาวกา
อานนฺโท นามุปฏฺฐาโก อุปฏฺฐิสฺสติ มํ ชินํ



เขมา อุปฺปลวณฺณา จ อคฺคา เหสฺสนฺติ สาวิกา
อนาสวา วีตราคา สนฺตจิตฺตา สมาหิตา
โพธิ ตสฺส ภควโต อสฺสตฺโถติ ปวุจฺจติ
จิตฺโต จ หตฺถาฬวโก อคฺคา เหสฺสนฺตุปฏฺฐกา
นนฺทมาตา จ อุตฺตรา อคฺคา เหสฺสนฺตุปฏฺฐิกา
อายุ วสฺสสตํ ตสฺส โคตมสฺส ยสสฺสิโน
อิทํ สุตฺวาน วจนํ อสมสฺส มเหสิโน
อาโมทิตา นรมรู พุทฺธวีชงฺกุโร อยํ
อุกฺกุฏฺฐิสทฺทา วตฺตนฺติ อปฺโผเฏนฺติ หสนฺติ จ
กตญฺชลี นมสฺสนฺติ ทสสหสฺสี สเทวกา
ยทิมสฺส โลกนาถสฺส วิรชฺฌิสฺสาม สาสนํ
อนาคตมฺหิ อทฺธาเน เหสฺสาม สมฺมุขา อิมํ
ยถา มนุสฺสา นทึ ตรนฺตา ปฏิติตฺถํ วิรชฺฌิย
เหฏฺฐา ติตฺถํ คเหตฺวาน อุตฺตรนฺติ มหานทึ
เอวเมว มยํ สพฺเพ ยทิ มุญฺจามิมํ ชินํ
อนาคตมฺหิ อทฺธาเน เหสฺสาม สมฺมุขา อิมํ
ตสฺสาปิ วจนํ สุตฺวา ภิยฺโย จิตฺตํ ปสาทยึ
อุตฺตรึ วตฺตมธิฏฺฐาสี ทสปารมิปูริยา
สุตฺตนฺตํ วินยญฺจาปิ นวงฺคสตฺถุสาสนํ
สพฺพํ ปริยาปุณิตฺวาน โสภยึ ชินสาสนํ



ตตฺถปฺปมตฺโต วิหรนฺโต นิสชฺชฏฺฐานจงฺกเม
อภิญฺญาปารมึ ปตฺวา พฺรหฺมโลกมคญฺฉิหํ
สุทสฺสนํ นาม นครํ สุทตฺโต นาม ขตฺติโย
สุทตฺตา นาม ชนิกา สุเมธสฺส มเหสิโน
นววสฺสสหสฺสานิ อคารํ อชฺฌาวสิ โส
สุจนฺโท กญฺจโน สิริวฑฺโฒ ตโย ปาสาทมุตฺตมา
ติโสฬสสหสฺสานิ นาริโย สมลงฺกตา
สุมนา นาม สา นารี ปุนพฺโพ นาม อตฺรโช
นิมิตฺเต จตุโร ทิสฺวา หตฺถิยาเนน นิกฺขมิ
อนูนกํ อฏฺฐมาสํ ปธานํ ปทหี ชิโน
พฺรหฺมุนา ยาจิโต สนฺโต สุเมโธ โลกนายโก
วตฺตจกฺโก มหาวีโร สุทสฺสนุยฺยานมุตฺตเม
สรโณ จ สพฺพกาโม จ อเหสุํ อคฺคสาวกา
สาคโร นามุปฏฺฐาโก สุเมธสฺส มเหสิโน
รามา เจว สุรามา จ อเหสุํ อคฺคสาวิกา
โพธิ ตสฺส ภควโต นิมฺพรุกฺโขติ ปวุจฺจติ
อุรุเวลา เจว ยสวา จ อเหสุํ อคฺคุปฏฺฐกา
ยสา นาม สิริวา จ อเหสุํ อคฺคุปฏฺฐิกา
อฏฺฐาสีติรตนานิ อจฺจุคฺคโต มหามุนิ
โอภาเสติ ทิสา สพฺพา จนฺโท ตารคเณ ยถา





จกฺกวตฺติมณิ นาม ยถา ตปติ โยชนํ
ตเถว ตสฺส รตนํ สมนฺตา ผรติ โยชนํ
นวุติวสฺสสหสฺสานิ อายุ วิชฺชติ ตาวเท
ตาวตา ติฏฺฐมาโน โส ตาเรสิ ชนตํ พหุํ
เตวิชฺชา ฉฬภิญฺญาหิ พลปฺปตฺเตหิ ตาทิหิ
สมากุลมิทํ อาสิ อรหนฺเตหิ สาสนํ
เตปิ สพฺเพ อมิตยสา วิปฺปมุตฺตา นิรูปธี
ญาณาโลกํ ทสฺสยิตฺวา นิพฺพุตา เต มหายสา
สุเมโธ ชินวโร พุทฺโธ เมธารามมฺหิ นิพฺพุโต
ธาตุ วิตฺถาริกํ อาสิ เตสุ เตสุ ปเทสโตติ
สุเมธพุทฺธวํโส เอกาทสโม
ทฺวาทสโม สุชาตพุทฺธวํโส
ตตฺเถว มณฺฑกปฺปมฺหิ สุชาโต นาม นายโก
สีหหนุ อุสภกฺขนฺโธ อปฺปเมยฺโย ทุราสโท
จนฺโทว วิมโล สุทฺโธ สตรํสีว ปตาปวา
เอวํ โสภติ สมฺพุทฺโธ ชลนฺโต สิริยา สทา
ปาปุณิตฺวาน สมฺพุทฺโธ เกวลํ โพธิมุตฺตมํ
สุมงฺคลมฺหิ นคเร ธมฺมจกฺกํ ปวตฺตยิ



เทเสนฺโต ปวรํ ธมฺมํ สุชาโต โลกนายโก
อสีติโกฏี อภิสมึสุํ ปฐเม ธมฺมเทสเน
ยทา สุชาโต อมิตยโส เทเว วสฺสมุปาคมิ
สตฺตตฺตึสสตสหสฺสานํ ทุติยาภิสมโย อหุ
ยทา สุชาโต อสโม อุปคญฺฉิ ปิตุ สนฺติกํ
สฏฺฐิสตสหสฺสานํ ตติยาภิสมโย อหุ
สนฺนิปาตา ตโย อาสุํ สุชาตสฺส มเหสิโน
ขีณาสวานํ วิมลานํ สนฺตจิตฺตาน ตาทินํ
อภิญฺญาพลปฺปตฺตานํ อปฺปตฺตานํ ภวาภเว
สฏฺฐิสตสหสฺสานิ ปฐมํ สนฺนิปตึสุ เต
ปุนาปรํ สนฺนิปาเต ติทิโวโรหเณ ชิเน
ปญฺญาสสตสหสฺสานํ ทุติโย อาสิ สมาคโม
อุปสงฺกมฺม นรวุสภํ ตสฺส โย อคฺคสาวโก
จตูหิ สตสหสฺเสหิ สมฺพุทฺธํ อุปสงฺกมิ
อหนฺเตน สมเยน จตุทีปมฺหิ อิสฺสโร
อนฺตลิกฺขจโร อาสึ จกฺกวตฺติ มหพฺพโล

จตุทีเป มหารชฺชํ รตเน สตฺต อุตฺตเม
พุทฺเธ นิยฺยาทยิตฺวาน ปพฺพชึ ตสฺส สนฺติเก
อารามิกา ชนปเท อุฏฺฐานํ ปฏิปิณฺฑิย






อุปเนนฺติ ภิกฺขุสงฺฆสฺส ปจฺจยํ สยนาสนํ
โสปิ มํ ตทา พฺยากาสิ ทสสหสฺสมฺหิ อิสฺสโร
ตึสกปฺปสหสฺสานํ อยํ พุทฺโธ ภวิสฺสติ
อหุ กปิลวฺหยา รมฺมา นิกฺขมิตฺวา ตถาคโต
ปธานํ ปทหิตฺวาน กตฺวา ทุกฺกรการิกํ
อชปาลรุกฺขมูลสฺมึ นิสีทิตฺวา ตถาคโต
ตตฺถ ปายาสํ ปคฺคยฺห เนรญฺชรมุเปหิติ
เนรญฺชราย ตีรมฺหิ ปายาสํ อทิ โส ชิโน
ปฏิยตฺตวรมคฺเคน โพธิมูลมฺหิ เอหิติ
ตโต ปทกฺขิณํ กตฺวา โพธิมณฺฑํ อนุตฺตรํ
อสฺสตฺถรุกฺขมูลมฺหิ พุชฺฌิสฺสติ มหายโส
อิมสฺส ชนิกา มาตา มายา นาม ภวิสฺสติ
ปิตา สุทฺโธทโน นาม อยํ เหสฺสติ โคตโม
อนาสวา วีตราคา สนฺตจิตฺตา สมาหิตา
โกลิโต อุปติสฺโส จ อคฺคา เหสฺสนฺติ สาวกา
อานนฺโท นามุปฏฺฐาโก อุปฏฺฐิสฺสติมํ ชินํ
เขมา อุปฺปลวณฺณา จ อคฺคา เหสฺสนฺติ สาวิกา
อนาสวา วีตราคา สนฺตจิตฺตา สมาหิตา
โพธิ ตสฺส ภควโต อสฺสตฺโถติ ปวุจฺจติ
จิตฺโต จ หตฺถาฬวโก อคฺคา เหสฺสนฺตุปฏฺฐกา



นนฺทมาตา จ อุตฺตรา อคฺคา เหสฺสนฺตุปฏฺฐิกา
อายุ วสฺสสตํ ตสฺส โคตมสฺส ยสสฺสิโน
อิทํ สุตฺวาน วจนํ อสมสฺส มเหสิโน
อาโมทิตา นรมรู พุทฺธวีชงฺกุโร อยํ
อุกฺกุฏฺฐิสทฺทา วตฺตนฺติ อปฺโผเฏนฺติ หสนฺติ จ
กตญฺชลี นมสฺสนฺติ ทสสหสฺสี สเทวกา
ยทิมสฺส โลกนาถสฺส วิรชฺฌิสฺสาม สาสนํ
อนาคตมฺหิ อทฺธาเน เหสฺสาม สมฺมุขา อิมํ
ยถา มนุสฺสา นทึ ตรนฺตา ปฏิติตฺถํ วิรชฺฌิย
เหฏฺฐาติตฺถํ คเหตฺวาน อุตฺตรนฺติ มหานทึ
เอวเมว มยํ สพฺเพ ยทิ มุญฺจามิมํ ชินํ
อนาคตมฺหิ อทฺธาเน เหสฺสาม สมฺมุขา อิมํ
ตสฺสาปิ วจนํ สุตฺวา ภิยฺโย หาสํ ชเน อหํ
อธิฏฺฐหึ วตฺตํ อุคฺคํ ทสปารมิปูริยา
สุตฺตนฺตํ วินยญฺจาปิ นวงฺคสตฺถุสาสนํ
สพฺพํ ปริยาปุณิตฺวาน โสภยึ ชินสาสนํ
ตตฺถปฺปมตฺโต วิหรนฺโต พฺรหฺมํ ภาเวตฺวา ภาวนํ
อภิญฺญาสุ ปารมึ คนฺตฺวา พฺรหฺมโลกมคญฺฉิหํ
สุมงฺคลํ นาม นครํ อุคฺคโต นาม ขตฺติโย
มาตา ปภาวตี นาม สุชาตสฺส มเหสิโน


นววสฺสสหสฺสานิ อคารํ อชฺฌาวสิ โส
สิริ อุปสิริ จนฺโท ตโย ปาสาทมุตฺตมา
เตวีสติสหสฺสานิ นาริโย สมลงฺกตา
สิรินนฺทา นาม นารี อุปเสโน นาม อตฺรโช
นิมิตฺเต จตุโร ทิสฺวา อสฺสยาเนน นิกฺขมิ
อนูนนวมาสานิ ปธานํ ปทหี ชิโน
พฺรหฺมุนา ยาจิโต สนฺโต สุชาโต โลกนายโก
วตฺตจกฺโก มหาวีโร สุมงฺคลุยฺยานมุตฺตเม
สุทสฺสโน สุเทโว จ อเหสุํ อคฺคสาวกา
นารโท นามุปฏฺฐาโก สุชาตสฺส มเหสิโน
นาคา นาคสมานา จ อเหสุํ อคฺคสาวิกา
โพธิ ตสฺส ภควโต มหาเวฬูติ วุจฺจติ
โส จ รุกฺโข ฆนกฺขนฺโธ อจฺฉิทฺโท โหติ ปตฺติโก
อุชุ วํโส พฺรหา โหติ ทสฺสเนยฺโย มโนรโม
เอกกฺขนฺโธ ปวฑฺฒิตฺวา ตโต สาขา จ ภิชฺชติ
ยถา สุพนฺโธ โมรหตฺโถ เอวํ โสภติ โส ทุโม
น ตสฺส กณฺฐกา โหนฺติ นาปิ ฉิทฺทํ มหา อหุ
วิติณฺณสาโข อวิรโฬ สนฺทจฺฉาโย มโนรโม
สุทตฺโต เจว จิตฺโต จ อเหสุํ อคฺคุปฏฺฐกา
สุภทฺทา เจว ปทุมา จ อเหสุํ อคฺคุปฏฺฐิกา




ปญฺญาสรตโน อาสิ อุจฺจตฺตเนน โส ชิโน
สพฺพาการวรูเปโต สพฺพคุณมุปาคโต
ตสฺส ปภา อสมสมา นิทฺธาวติ สมนฺตโต
อปฺปมาโณ อตุลิโย อุปเมหิ อนูปโม
นวุติวสฺสสหสฺสานิ อายุ วิชฺชติ ตาวเท
ตาวตา ติฏฺฐมาโน โส ตาเรสิ ชนตํ พหุํ
ยถาปิ สาคเร อุมฺมิ คคเน ตารกา ยถา
เอวํ ตทา ปาวจนํ อรหนฺเตหิ จิตฺตกํ
เตวิชฺชา ฉฬภิญฺญาหิ พลปฺปตฺเตหิ ตาทิหิ
สมากุลมิทํ อาสิ อรหนฺเตหิ ตาทิภิ
โส จ พุทฺโธ อสมสโม คุณานิ จ ตานิ อตุลิยานิ
สพฺพํ สมนฺตรหิตํ นนุ ริตฺตา สพฺพสงฺขาราติ
สุชาโต ชินวโร พุทฺโธ เสลารามมฺหิ นิพฺพุโต
ตตฺเถว เจติโย สตฺถุ ตีณิ คาวุตมุคฺคโตติ
สุชาตพุทฺธวํโส ทฺวาทสโม
เตรสโม ปิยทสฺสิพุทฺธวํโส
สุชาตสฺส อปเรน สยมฺภู โลกนายโก
ทุราสโท อสมสโม ปิยทสฺสี มหายโส





โสปิ พุทฺโธ อมิตยโส อาทิจฺโจว วิโรจติ
นิหนฺตฺวาน ตมํ สพฺพํ ธมฺมจกฺกํ ปวตฺตยิ
ตสฺสาปิ อตุลเตชสฺส อเหสุํ อภิสมยา ตโย
โกฏิสตสหสฺสานํ ปฐมาภิสมโย อหุ
สุทสฺสโน เทวราชา มิจฺฉาทิฏฺฐิมโรจยิ
ตสฺส ทิฏฺฐึ วิโนเทนฺโต สตฺถา ธมฺมมเทสยิ
ชนสนฺนิปาโต อตุโล มหา สนฺนิปตี ตทา
นวโกฏิสหสฺสานํ ทุติยาภิสมโย อหุ
ยทา โทณมุขํ หตฺถึ วิเนติ นรสารถิ
อสีติโกฏิสหสฺสานํ ตติยาภิสมโย อหุ
สนฺนิปาตา ตโย อาสุํ ตสฺสาปิ ปิยทสฺสิโน
โกฏิสตสหสฺสานํ ปฐโม อาสิ สมาคโม
ตโต ปรํ นวุติโกฏี สมึสุ เอกโต มุนี
ตติเย สนฺนิปาตมฺหิ อสีติโกฏิโย อหุ
อหนฺเตน สมเยน กสฺสโป นาม มาณโว
อชฺฌายิโก มนฺตธโร ติณฺณํ เวทาน ปารคู 
ตสฺส ธมฺมํ สุณิตฺวาน ปสาทํ ชนยึ อหํ
โกฏิสตสหสฺเสหิ สงฺฆารามํ อมาปยึ
ตสฺส ทตฺวาน อารามํ หฏฺโฐ สํวิคฺคมานโส
สรเณ ปญฺจสีเล จ ทฬฺหํ กตฺวา สมาทยึ




โสปิ มํ พุทฺโธ พฺยากาสิ สงฺฆมชฺเฌ นิสีทิย
อฏฺฐารสกปฺปสเต อยํ พุทฺโธ ภวิสฺสติ
อหุ กปิลวฺหยา รมฺมา นิกฺขมิตฺวา ตถาคโต
ปธานํ ปทหิตฺวาน กตฺวา ทุกฺกรการิกํ
อชปาลรุกฺขมูลสฺมึ นิสีทิตฺวา ตถาคโต
ตตฺถ ปายาสํ ปคฺคยฺห เนรญฺชรมุเปหิติ
เนรญฺชราย ตีรมฺหิ ปายาสํ อทิ โส ชิโน
ปฏิยตฺตวรมคฺเคน โพธิมูลมฺหิ เอหิติ
ตโต ปทกฺขิณํ กตฺวา โพธิมณฺฑํ อนุตฺตรํ
อสฺสตฺถรุกฺขมูลมฺหิ พุชฺฌิสฺสติ มหายโส
อิมสฺส ชนิกา มาตา มายา นาม ภวิสฺสติ
ปิตา สุทฺโธทโน นาม อยํ เหสฺสติ โคตโม
อนาสวา วีตราคา สนฺตจิตฺตา สมาหิตา
โกลิโต อุปติสฺโส จ อคฺคา เหสฺสนฺติ สาวกา
อานนฺโท นามุปฏฺฐาโก อุปฏฺฐิสฺสติมํ ชินํ
เขมา อุปฺปลวณฺณา จ อคฺคา เหสฺสนฺติ สาวิกา
อนาสวา วีตราคา สนฺตจิตฺตา สมาหิตา
โพธิ ตสฺส ภควโต อสฺสตฺโถติ ปวุจฺจติ
จิตฺโต จ หตฺถาฬวโก อคฺคา เหสฺสนฺตุปฏฺฐกา


นนฺทมาตา จ อุตฺตรา อคฺคา เหสฺสนฺตุปฏฺฐิกา
อายุ วสฺสสตํ ตสฺส โคตมสฺส ยสสฺสิโน
อิทํ สุตฺวาน วจนํ อสมสฺส มเหสิโน
อาโมทิตา นรมรู พุทฺธวีชงฺกุโร อยํ
อุกฺกุฏฺฐิสทฺทา วตฺตนฺติ อปฺโผเฏนฺติ หสนฺติ จ
กตญฺชลี นมสฺสนฺติ ทสสหสฺสี สเทวกา
ยทิมสฺส โลกนาถสฺส วิรชฺฌิสฺสาม สาสนํ
อนาคตมฺหิ อทฺธาเน เหสฺสาม สมฺมุขา อิมํ
ยถา มนุสฺสา นทึ ตรนฺตา ปฏิติตฺถํ วิรชฺฌิย
เหฏฺฐาติตฺถํ คเหตฺวาน อุตฺตรนฺติ มหานทึ
เอวเมว มยํ สพฺเพ ยทิ มุญฺจามิมํ ชินํ
อนาคตมฺหิ อทฺธาเน เหสฺสาม สมฺมุขา อิมํ
ตสฺสาปิ วจนํ สุตฺวา ภิยฺโย จิตฺตํ ปสาทยึ
อุตฺตรึ วตฺตมธิฏฺฐาสึ ทสปารมิปูริยา
สุธญฺญํ นาม นครํ สุทตฺโต นาม ขตฺติโย
สุจนฺทา นาม ชนิกา ปิยทสฺสิสฺส สตฺถุโน
นววสฺสสหสฺสานิ อคารํ อชฺฌาวสิ โส
สุนิมฺมลวิมลคิริคูหา ตโย ปาสาทมุตฺตมา
เตตฺตึสติสหสฺสานิ นาริโย สมลงฺกตา
วิมลา นาม สา นารี กญฺจนาเวฬอตฺรโช




นิมิตฺเต จตุโร ทิสฺวา รถยาเนน นิกฺขมิ
ฉมาสํ ปธานจารํ อจริ ปุริสุตฺตโม
พฺรหฺมุนา ยาจิโต สนฺโต ปิยทสฺสึ มหามุนิ
วตฺตจกฺโก มหาวีโร อุสภุยฺยาเน มโนรเม
ปาลิโต สพฺพทสฺสี จ อเหสุํ อคฺคสาวกา
โสภิโต นามุปฏฺฐาโก ปิยทสฺสิสฺส สตฺถุโน
สุชาตา ธมฺมทินฺนา จ อเหสุํ อคฺคสาวิกา
โพธิ ตสฺส ภควโต กกุโธติ ปวุจฺจติ
สนฺทโก ธมฺมิโก เจว อเหสุํ อคฺคุปฏฺฐกา
วิสาขา ธมฺมทินฺนา จ อเหสุํ อคฺคุปฏฺฐิกา
โสปิ พุทฺโธ อมิตยโส ทฺวตฺตึสวรลกฺขโณ
อสีติหตฺถมุพฺเพโธ สาลราชาว ทิสฺสติ
อคฺคิยา จนฺทสุริยานํ นตฺถิ ตาทิสิกา ปภา
ยถา อหุ ปภา ตสฺส อสมสฺส มเหสิโน
ตสฺสาปิ เทวเทวสฺส อายุ ตาวตฺตกา อหุ
นวุติวสฺสสหสฺสานิ โลเก อฏฺฐาสิ จกฺขุมา
โสปิ พุทฺโธ อสมสโม ยุคานิปิ ตานิ อตุลิยานิ
สพฺพํ สมนฺตรหิตํ นนุ ริตฺตา สพฺพสงฺขาราติ
ปิยทสฺสี มุนิวโร อสฺสตฺถารามมฺหิ นิพฺพุโต
ตตฺเถว ตสฺส ชินถูโป ตีณิ โยชนมุคฺคโตติ
ปิยทสฺสิพุทฺธวํโส เตรสโม




จุทฺทสโม อตฺถทสฺสิพุทฺธวํโส
ตตฺเถว มณฺฑกปฺปมฺหิ อตฺถทสฺสี มหายโส
มหาตมํ นิหนฺตฺวาน ปตฺโต สมฺโพธิมุตฺตมํ
พฺรหฺมุนา ยาจิโต สนฺโต ธมฺมจกฺกํ ปวตฺตยิ
อมเตน ตปฺปยี โลกํ ทสสหสฺสี สเทวกา
ตสฺสาปิ โลกนาถสฺส อเหสุํ อภิสมยา ตโย
โกฏิสตสหสฺสานํ ปฐมาภิสมโย อหุ
ยทา พุทฺโธ อตฺถทสฺสี จรติ เทวจาริกํ
โกฏิสตสหสฺสานํ ทุติยาภิสมโย อหุ
ปุนาปรํ ยทา พุทฺโธ เทเสสิ ปิตุ สนฺติเก
โกฏิสตสหสฺสานํ ตติยาภิสมโย อหุ
สนฺนิปาตา ตโย อาสุํ ตสฺสาปิ จ มเหสิโน
ขีณาสวานํ วิมลานํ สนฺตจิตฺตาน ตาทินํ
อฏฺฐนวุติสหสฺสานํ ปฐโม อาสิ สมาคโม
อฏฺฐาสีติสหสฺสานํ ทุติโย อาสิ สมาคโม
อฏฺฐสตฺตติสหสฺสานํ ตติโย อาสิ สมาคโม
อนุปาทาวิมุตฺตานํ วิมลานํ มเหสินํ
อหนฺเตน สมเยน ชฏิโล อุคฺคตาปโน
สุสิโม นาม นาเมน มหิยา เสฏฺฐสมฺมโต



ทิพฺพํ มนฺทารวํ ปุปฺผํ ปทุมํ ปาริฉตฺตกํ
เทวโลกา อาหริตฺวา สมฺพุทฺธํ อภิปูชยึ
โสปิ มํ พุทฺโธ พฺยากาสิ อตฺถทสฺสี มหามุนิ
อฏฺฐารเส กปฺปสเต อยํ พุทฺโธ ภวิสฺสติ
อหุ กปิลวฺหยา รมฺมา นิกฺขมิตฺวา ตถาคโต
ปธานํ ปทหิตฺวาน กตฺวา ทุกฺกรการิกํ
อชปาลรุกฺขมูลสฺมึ นิสีทิตฺวา ตถาคโต
ตตฺถ ปายาสํ ปคฺคยฺห เนรญฺชรมุเปหิติ
เนรญฺชราย ตีรมฺหิ ปายาสํ อทิ โส ชิโน
ปฏิยตฺตวรมคฺเคน โพธิมูลมฺหิ เอหิติ
ตโต ปทกฺขิณํ กตฺวา โพธิมณฺฑํ อนุตฺตรํ
อสฺสตฺถรุกฺขมูลมฺหิ พุชฺฌิสฺสติ มหายโส
อิมสฺส ชนิกา มาตา มายา นาม ภวิสฺสติ
ปิตา สุทฺโธทโน นาม อยํ เหสฺสติ โคตโม
อนาสวา วีตราคา สนฺตจิตฺตา สมาหิตา
โกลิโต อุปติสฺโส จ อคฺคา เหสฺสนฺติ สาวกา
อานนฺโท นามุปฏฺฐาโก อุปฏฺฐิสฺสติมํ ชินํ
เขมา อุปฺปลวณฺณา จ อคฺคา เหสฺสนฺติ สาวิกา
อนาสวา วีตราคา สนฺตจิตฺตา สมาหิตา


โพธิ ตสฺส ภควโต อสฺสตฺโถติ ปวุจฺจติ
จิตฺโต จ หตฺถาฬวโก อคฺคา เหสฺสนฺตุปฏฺฐิกา
นนฺทมาตา จ อุตฺตรา อคฺคา เหสฺสนฺตุปฏฺฐิกา
อายุ วสฺสสตํ ตสฺส โคตมสฺส ยสสฺสิโน
อิทํ สุตฺวาน วจนํ อสมสฺส มเหสิโน
อาโมทิตา นรมรู พุทฺธวีชงฺกุโร อยํ
อุกฺกุฏฺฐิสทฺทา วตฺตนฺติ อปฺโผเฏนฺติ หสนฺติ จ
กตญฺชลี นมสฺสนฺติ ทสสหสฺสี สเทวกา
ยทิมสฺส โลกนาถสฺส วิรชฺฌิสฺสาม สาสนํ
อนาคตมฺหิ อทฺธาเน เหสฺสาม สมฺมุขา อิมํ
ยถา มนุสฺสา นทึ ตรนฺตา ปฏิติตฺถํ วิรชฺฌิย
เหฏฺฐาติตฺถํ คเหตฺวาน อุตฺตรนฺติ มหานทึ
เอวเมว มยํ สพฺเพ ยทิ มุญฺจามิมํ ชินํ
อนาคตมฺหิ อทฺธาเน เหสฺสาม สมฺมุขา อิมํ
ตสฺสาปิ วจนํ สุตฺวา ตุฏฺโฐ สํวิคฺคมานโส
อุตฺตรึ วตฺตมธิฏฺฐาสึ ทสปารมิปูริยา
โสภณํ นาม นครํ สาคโร นาม ขตฺติโย
สุทสฺสนา นาม ชนิกา อตฺถทสฺสิสฺส มเหสิโน
ทสวสฺสสหสฺสานิ อคารํ อชฺฌาวสิ โส
อมรคิสุรคิคิริพาหนา ตโย ปาสาทมุตฺตมา




เตตฺตึสติสหสฺสานิ นาริโย สมลงฺกตา
วิสาขา นาม สา นารี เสโล นามาสิ อตฺรโช
นิมิตฺเต จตุโร ทิสฺวา อสฺสยาเนน นิกฺขมิ
อนูนอฏฺฐมาสานิ ปธานํ ปทหี ชิโน
พฺรหฺมุนา ยาจิโต สนฺโต อตฺถทสฺสี มหายโส
วตฺตจกฺโก มหาวีโร อโนมุยฺยาเน นราสโภ
สนฺโต จ อุปสนฺโต จ อเหสุํ อคฺคสาวกา
อภโย นามุปฏฺฐาโก อตฺถทสฺสิสฺส มเหสิโน
ธมฺมา เจว สุธมฺมา จ อเหสุํ อคฺคสาวิกา
โพธิ ตสฺส ภควโต จมฺปโกติ ปวุจฺจติ
นกุโล เจว นิสโภ จ อเหสุํ อคฺคุปฏฺฐกา
มกิลา จ สุนนฺทา จ อเหสุํ อคฺคุปฏฺฐิกา
โสปิ พุทฺโธ อสมสโม อสีติรตนมุคฺคโต
โสภติ สาลราชาว อุฬุราชาว ปูริโต
ตสฺส ปากฏิกา รํสิ อเนกสตโกฏิโย
อุทฺธํ อโธ ทสทิสา ผรนฺติ โยชนํ สทา
โสปิ พุทฺโธ นรวุสโภ สพฺพสตฺตุตฺตโม มุนิ
วสฺสสตสหสฺสานิ โลเก อฏฺฐาสิ จกฺขุมา
อตุลํ ทสฺเสตฺวา โอภาสํ วิโรเจตฺวา สเทวเก
โสปิ อนิจฺจตํ ปตฺโต ยถคฺคุปาทานสงฺขยา




อตฺถทสฺสี ชินวโร อโนมารามมฺหิ นิพฺพุโต
ธาตุวิตฺถารกํ อาสิ เตสุ เตสุ ปเทสโตติ
อตฺถทสฺสิพุทฺธวํโส จุทฺทสโม
ปณฺณรสโม ธมฺมทสฺสิพุทฺธวํโส
ตตฺเถว มณฺฑกปฺปมฺหิ ธมฺมทสฺสี มหายโส
ตมนฺธการํ วิธมิตฺวา อติโรจติ สเทวเก
ตสฺสาปิ อตุลเตชสฺส ธมฺมจกฺกปฺปวตฺตเน
โกฏิสตสหสฺสานํ ปฐมาภิสมโย อหุ
ยทา พุทฺโธ ธมฺมทสฺสี วิเนสิ สญฺชยํ อิสี
ตทา นวุติโกฏีนํ ทุติยาภิสมโย อหุ
ยทา สกฺโก อุปคญฺฉิ สปริโส วินายกํ
ตทา อสีติโกฏีนํ ตติยาภิสมโย อหุ
ตสฺสาปิ เทวเทวสฺส สนฺนิปาตา ตโย อาสุํ
ขีณาสวานํ วิมลานํ สนฺตจิตฺตาน ตาทินํ ป
ยทา พุทฺโธ ธมฺมทสฺสี สรเณ วสฺสํ อุปาคมิ
ตทา โกฏิสหสฺสานํ ปฐโม อาสิ สมาคโม
ปุนาปรํ ยทา พุทฺโธ เทวโต เอติ มานุสํ
ตทาปิ สตโกฏีนํ ทุติโย อาสิ สมาคโม



ปุนาปรํ ยทา พุทฺโธ ปกาเสสิ ธุเต คุเณ
ตทา อสีติโกฏินํ ตติโย อาสิ สมาคโม
อหนฺเตน สมเยน สกฺโก อาสึ ปุรินฺทโท
ทิพฺพคนฺเธน มาเลน ตุริเยน อภิปูชยึ
โสปิ มํ ตทา พฺยากาสิ เทวมชฺเฌ นิสีทิย
อฏฺฐารสกปฺปสเต อยํ พุทฺโธ ภวิสฺสติ
อหุ กปิลวฺหยา รมฺมา นิกฺขมิตฺวา ตถาคโต
ปธานํ ปทหิตฺวาน กตฺวา ทุกฺกรการิกํ
อชปาลรุกฺขมูลสฺมึ นิสีทิตฺวา ตถาคโต
ตตฺถ ปายาสํ ปคฺคยฺห เนรญฺชรมุเปหิติ
เนรญฺชราย ตีรมฺหิ ปายาสํ อทิ โส ชิโน
ปฏิยตฺตวรมคฺเคน โพธิมูลมฺหิ เอหิติ
ตโต ปทกฺขิณํ กตฺวา โพธิมณฺฑํ อนุตฺตรํ
อสฺสตฺถรุกฺขมูลมฺหิ พุชฺฌิสฺสติ มหายโส
อิมสฺส ชนิกา มาตา มายา นาม ภวิสฺสติ
ปิตา สุทฺโธทโน นาม อยํ เหสฺสติ โคตโม
โกลิโต อุปติสฺโส จ อคฺคา เหสฺสนฺติ สาวกา
อนาสวา วีตราคา สนฺตจิตฺตา สมาหิตา
อานนฺโท นามุปฏฺฐาโก อุปฏฺฐิสฺสติ มํ ชินํ



เขมา อุปฺปลวณฺณา จ อคฺคา เหสฺสนฺติ สาวิกา
อนาสวา วีตราคา สนฺตจิตฺตา สมาหิตา
โพธิ ตสฺส ภควโต อสฺสตฺโถติ ปวุจฺจติ
จิตฺโต จ หตฺถาฬวโก อคฺคา เหสฺสนฺตุปฏฺฐกา
นนฺทมาตา จ อุตฺตรา อคฺคา เหสฺสนฺตุปฏฺฐิกา
อายุ วสฺสสตํ ตสฺส โคตมสฺส ยสสฺสิโน
อิทํ สุตฺวาน วจนํ อสมสฺส มเหสิโน
อาโมทิตา นรมรู พุทฺธวีชงฺกุโร อยํ
อุกฺกุฏฺฐิสทฺทา วตฺตนฺติ อปฺโผเฏนฺติ หสนฺติ จ
กตญฺชลี นมสฺสนฺติ ทสสหสฺสี สเทวกา
ยทิมสฺส โลกนาถสฺส วิรชฺฌิสฺสาม สาสนํ
อนาคตมฺหิ อทฺธาเน เหสฺสาม สมฺมุขา อิมํ
ยถา มนุสฺสา นทึ ตรนฺตา ปฏิติตฺถํ วิรชฺฌิย
เหฏฺฐาติตฺถํ คเหตฺวาน อุตฺตรนฺติ มหานทึ
เอวเมว มยํ สพฺเพ ยทิ มุญฺจามิมํ ชินํ
อนาคตมฺหิ อทฺธาเน เหสฺสาม สมฺมุขา อิมํ
ตสฺสาปิ วจนํ สุตฺวา ภิยฺโย จิตฺตํ ปสาทยึ
อุตฺตรึ วตฺตมธิฏฺฐาสึ ทสปารมิปูริยา
สรณํ นาม นครํ สรโณ นาม ขตฺติโย
สุนนฺทา นาม ชนิกา ธมฺมทสฺสิสฺส สตฺถุโน


อฏฺฐวสฺสสหสฺสานิ อคารํ อชฺฌาวสิ โส
อรโช วิรโช สุทสฺสโน ตโย ปาสาทมุตฺตมา
จตฺตาฬีสหสฺสานิ นาริโย สมลงฺกตา
วิจิโกลี นาม นารี อตฺรโช ปุญฺญวฑฺฒโน
นิมิตฺเต จตุโร ทิสฺวา ปาสาเทนาภินิกฺขมิ
สตฺตาหํ ปธานจารํ อจริ ปุริสุตฺตโม
พฺรหฺมุนา ยาจิโต สนฺโต ธมฺมทสฺสี นราสโภ
วตฺตจกฺโก มหาวีโร มิคทาเย นรุตฺตโม
ปทุโม ปุสฺสเทโว จ อเหสุํ อคฺคสาวกา
สุทตฺโต นามุปฏฺฐาโก ธมฺมทสฺสิสฺส สตฺถุโน
เขมา จ สจฺจนามา จ อเหสุํ อคฺคสาวิกา
โพธิ ตสฺส ภควโต ติมฺพชาโลติ วุจฺจติ
สุภทฺโท กฏิสฺสโห เจว อเหสุํ อคฺคุปฏฺฐกา
สาฬิสา จ กฬิสฺสา จ อเหสุํ อคฺคุปฏฺฐิกา
โสปิ พุทฺโธ อสมสโม อสีติหตฺถมุคฺคโต
อติโรจติ เตเชน ทสสหสฺสมฺหิ ธาตุยา
สุผุลฺโล สาลราชาว วิชฺชุว คคเน ยถา
มชฺฌนฺติเกว สุริโย เอวํ โส อุปโสภถ
ตสฺสาปิ อตุลเตชสฺส สมกํ อาสิ ชีวิตํ
วสฺสสตสหสฺสานิ โลเก อฏฺฐาสิ จกฺขุมา





โอภาสํ ทสฺสยิตฺวาน วิมลํ กตฺวาน สาสนํ
จวิ จนฺโทว คคเน นิพฺพุโต โส สสาวโกติ
ธมฺมทสฺสี มหาวีโร เกสารามมฺหิ นิพฺพุโต
ตสฺเสว โส ถูปวโร ตีณิ โยชนมุคฺคโตติ
ธมฺมทสฺสิพุทฺธวํโส ปณฺณรสโม
โสฬสโม สิทฺธตฺถพุทฺธวํโส
ธมฺมทสฺสิสฺส อปเรน สิทฺธตฺโถ โลกนายโก
นิหนฺตฺวาน ตมํ สพฺพํ สุริโย อพฺภุคฺคโต ยถา
โสปิ ปตฺวาน สมฺโพธึ สนฺตาเรนฺโต สเทวกํ
อภิวสฺสิ ธมฺมเมเฆน นิพฺพาเปนฺโต สเทวกํ
ตสฺสาปิ อตุลเตชสฺส อเหสุํ อภิสมยา ตโย
โกฏิสตสหสฺสานํ ปฐมาภิสมโย อหุ
ปุนาปรํ ภีมรฏฺเฐ ยทา อาหนิ ทุนฺทุภึ
ตทา นวุติโกฏีนํ ทุติยาภิสมโย อหุ
ยทา พุทฺโธ ธมฺมํ เทเสสิ เวภาเร โส นรุตฺตโม
ตทา นวุติโกฏีนํ ตติยาภิสมโย อหุ
สนฺนิปาตา ตโย อาสุํ สิทฺธตฺถสฺส มเหสิโน
ขีณาสวานํ วิมลานํ สนฺตจิตฺตาน ตาทินํ





โกฏิสตานํ นวุติยา อสีติยาปิจ โกฏินํ
เอเต อาสุํ ตโย ฐานา วิมลานํ สมาคเม
อหนฺเตน สมเยน มงฺคโล นาม ตาปโส
อุคฺคเตโช ทุปฺปสโห อภิญฺญาพลสมาหิโต
ชมฺพุโต ผลมาหตฺวา สิทฺธตฺถสฺส อทาสหํ
ปฏิคฺคเหตฺวาน สมฺพุทฺโธ อิทํ วจนมพฺรวิ
ปสฺสถ อิมํ ตาปสํ ชฏิลํ อุคฺคตาปนํ
จตุนวุติ อิโต กปฺเป อยํ พุทฺโธ ภวิสฺสติ
อหุ กปิลวฺหยา รมฺมา นิกฺขมิตฺวา ตถาคโต
ปธานํ ปทหิตฺวาน กตฺวา ทุกฺกรการิกํ
อชปาลรุกฺขมูลสฺมึ นิสีทิตฺวา ตถาคโต
ตตฺถ ปายาสํ ปคฺคยฺห เนรญฺชรมุเปหิติ
เนรญฺชราย ตีรมฺหิ ปายาสํ อทิ โส ชิโน
ปฏิยตฺตวรมคฺเคน โพธิมูลมฺหิ เอหิติ
ตโต ปทกฺขิณํ กตฺวา โพธิมณฺฑํ อนุตฺตรํ
อสฺสตฺถรุกฺขมูลมฺหิ พุชฺฌิสฺสติ มหายโส
อิมสฺส ชนิกา มาตา มายา นาม ภวิสฺสติ
ปิตา สุทฺโธทโน นาม อยํ เหสฺสติ โคตโม
โกลิโต อุปติสฺโส จ อคฺคา เหสฺสนฺติ สาวกา
อนาสวา วีตราคา สนฺตจิตฺตา สมาหิตา
อานนฺโท นามุปฏฺฐาโก อุปฏฺฐิสฺสติมํ ชินํ



เขมา อุปฺปลวณฺณา จ อคฺคา เหสฺสนฺติ สาวิกา
อนาสวา วีตราคา สนฺตจิตฺตา สมาหิตา
โพธิ ตสฺส ภควโต อสฺสตฺโถติ ปวุจฺจติ
จิตฺโต จ หตฺถาฬวโก อคฺคา เหสฺสนฺตุปฏฺฐกา
นนฺทมาตา จ อุตฺตรา อคฺคา เหสฺสนฺตุปฏฺฐิกา
อายุ วสฺสสตํ ตสฺส โคตมสฺส ยสสฺสิโน
อิทํ สุตฺวาน วจนํ อสมสฺส มเหสิโน
อาโมทิตา นรมรู พุทฺธวีชงฺกุโร อยํ
อุกฺกุฏฺฐิสทฺทา วตฺตนฺติ อปฺโผเฏนฺติ สหนฺติ จ
กตญฺชลี นมสฺสนฺติ ทสสหสฺสี สเทวกา
ยทิมสฺส โลกนาถสฺส วิรชฺฌิสฺสาม สาสนํ
อนาคตมฺหิ อทฺธาเน เหสฺสาม สมฺมุขา อิมํ
ยถา มนุสฺสา นทึ ตรนฺตา ปฏิติตฺถํ วิรชฺฌิย
เหฏฺฐาติตฺถํ คเหตฺวาน อุตฺตรนฺติ มหานทึ
เอวเมว มยํ สพฺเพ ยทิ มุญฺจามิมํ ชินํ
อนาคตมฺหิ อทฺธาเน เหสฺสาม สมฺมุขา อิมํ
ตสฺสาปิ วจนํ สุตฺวา ภิยฺโย จิตฺตํ ปสาทยึ
อุตฺตรึ วตฺตมธิฏฺฐาสึ ทสปารมิปูริยา
เวภารํ นาม นครํ อุเทโน นาม ขตฺติโย
สุผสฺสา นาม ชนิกา สิทฺธตฺถสฺส มเหสิโน


ทสวสฺสสหสฺสานิ อคารํ อชฺฌาวสิ โส
โกกาสุปฺปลโกกนุทา ตโย ปาสาทมุตฺตมา
ติโสฬสสหสฺสานิ นาริโย สมลงฺกตา
สุมนา นาม สา นารี อนุปโม นาม อตฺรโช
นิมิตฺเต จตุโร ทิสฺวา สิวิกายาภินิกฺขมิ
อนูนทสมาสานิ ปธานํ ปทหี ชิโน
พฺรหฺมุนา ยาจิโต สนฺโต สิทฺธตฺโถ โลกนายโก
วตฺตจกฺโก มหาวีโร มิคทาเย นรุตฺตโม
สมฺพโล จ สุมิตฺโต จ อเหสุํ อคฺคสาวกา
เรวโต นามุปฏฺฐาโก สิทฺธตฺถสฺส มเหสิโน
สีวลา จ สุรามา จ อเหสุํ อคฺคสาวิกา
โพธิ ตสฺส ภควโต กณฺณิกาโรติ วุจฺจติ
สุปฺปิโย จ สมฺพุทฺโธ จ อเหสุํ อคฺคุปฏฺฐกา
รมฺมา เจว สุรมฺมา จ อเหสุํ อคฺคุปฏฺฐิกา
โส พุทฺโธ สฏฺฐิรตนํ อโหสิ นภมุคฺคโต
กญฺจนคฺฆิกสงฺกาโส ทสสหสฺสี วิโรจติ
โสปิ พุทฺโธ อสมสโม อตุโล อปฺปฏิปุคฺคโล
วสฺสสตสหสฺสานิ โลเก อฏฺฐาสิ จกฺขุมา
วิปุลปฺปภํ ทสฺสยิตฺวา ปุปฺผาเปตฺวาน สาวเก
วิลาเสตฺวา วรสมาปตฺติยา นิพฺพุโต โส สสาวโก




สิทฺธตฺโถ มุนิวโร พุทฺโธ อโนมารามมฺหิ นิพฺพุโต
ตตฺเถว ตสฺส ถูปวโร จตุโยชนมุคฺคโตติ
สิทฺธตฺถพุทฺธวํโส โสฬสโม
สตฺตรสโม ติสฺสพุทฺธวํโส
สิทฺธตฺถสฺส อปเรน อสโม อปฺปฏิปุคฺคโล
อนนฺตสีโล อมิตยโส ติสฺโส โลกคฺคนายโก
ตมนฺธการํ วิธมิตฺวา โอภาเสตฺวา สเทวกํ
อนุกมฺปโก มหาวีโร โลเก อุปฺปชฺชิ จกฺขุมา
ตสฺสาปิ อตุลา อิทฺธิ อตุลา สีลสมาธิโย
สพฺพตฺถ ปารมึ คนฺตฺวา ธมฺมจกฺกํ ปวตฺตยิ
โส พุทฺโธ ทสสหสฺสมฺหิ วิญฺญาเปสิ คิรํ สุจึ
โกฏิสตานิ อภิสมึสุ ปฐเม ธมฺมเทสเน
ทุติโย นวุติโกฏีนํ ตติเย สฏฺฐิโกฏิโย
พนฺธนาโต ปโมเจสิ สมฺปตฺเต นรมรู ตทา
สนฺนิปาตา ตโย อาสุํ ติสฺสสฺส จ มเหสิโน
ขีณาสวานํ วิมลานํ สนฺตจิตฺตาน ตาทินํ
ขีณาสวสตสหสฺสานํ ปฐโม อาสิ สมาคโม
นวุติสตสหสฺสานํ ทุติโย อาสิ สมาคโม





อสีติสตสหสฺสานํ ตติโย อาสิ สมาคโม
ขีณาสวานํ วิมลานํ ปุปฺผิตานํ วิมุตฺติยา
อหนฺเตน สมเยน สุชาโต นาม ขตฺติโย
มหาโภคํ ฉฑฺฑยิตฺวา ปพฺพชึ อิสิปพฺพชฺชํ
มยิ ปพฺพชิเต สนฺเต อุปฺปชฺชิ โลกนายโก
พุทฺโธติ สทฺทํ สุตฺวาน ปีติ เม อุปปชฺชถ
ทิพฺพํ มนฺทารวํ ปุปฺผํ ปทุมํ ปาริฉตฺตกํ
อุโภ หตฺเถหิ ปคฺคยฺห ธุนมาโน อุปาคมึ
ปาตุวณฺณปริวุตํ ติสฺสํ โลกคฺคนายกํ
ตมหํ ปุปฺผํ คเหตฺวาน มตฺถเก ธารเย ชินํ
โสปิ มํ ตทา พฺยากาสิ ชนมชฺเฌ นิสีทิย
ทฺวานวุเต อิโต กปฺเป อยํ พุทฺโธ ภวิสฺสติ
อหุ กปิลวฺหยา รมฺมา นิกฺขมิตฺวา ตถาคโต
ปธานํ ปทหิตฺวาน กตฺวา ทุกฺกรการิกํ
อชปาลรุกฺขมูลสฺมึ นิสีทิตฺวา ตถาคโต
ตตฺถ ปายาสํ ปคฺคยฺห เนรญฺชรมุเปหิติ
เนรญฺชราย ตีรมฺหิ ปายาสํ อทิ โส ชิโน
ปฏิยตฺตวรมคฺเคน โพธิมูลมฺหิ เอหิติ
ตโต ปทกฺขิณํ กตฺวา โพธิมณฺฑํ อนุตฺตรํ
อสฺสตฺถรุกฺขมูลมฺหิ พุชฺฌิสฺสติ มหายโส



อิมสฺส ชนิกา มาตา มายา นาม ภวิสฺสติ
ปิตา สุทฺโธทโน นาม อยํ เหสฺสติ โคตโม
โกลิโต อุปติสฺโส จ อคฺคา เหสฺสนฺติ สาวกา
อนาสวา วีตราคา สนฺตจิตฺตา สมาหิตา
อานนฺโท นามุปฏฺฐาโก อุปฏฺฐิสฺสติมํ ชินํ
เขมา อุปฺปลวณฺณา จ อคฺคา เหสฺสนฺติ สาวิกา
อนาสวา วีตราคา สนฺตจิตฺตา สมาหิตา
โพธิ ตสฺส ภควโต อสฺสตฺโถติ ปวุจฺจติ
จิตฺโต จ หตฺถาฬวโก อคฺคา เหสฺสนฺตุปฏฺฐกา
นนฺทมาตา จ อุตฺตรา อคฺคา เหสฺสนฺตุปฏฺฐิกา
อายุ วสฺสสตํ ตสฺส โคตมสฺส ยสสฺสิโน
อิทํ สุตฺวาน วจนํ อสมสฺส มเหสิโน
อาโมทิตา นรมรู พุทฺธวีชงฺกุโร อยํ
อุกฺกุฏฺฐิสทฺทา วตฺตนฺติ อปฺโผเฏนฺติ หสนฺติ จ
กตญฺชลี นมสฺสนฺติ ทสสหสฺสี สเทวกา
ยทิมสฺส โลกนาถสฺส วิรชฺฌิสฺสาม สาสนํ
อนาคตมฺหิ อทฺธาเน เหสฺสาม สมฺมุขา อิมํ
ยถา มนุสฺสา นทึ ตรนฺตา ปฏิติตฺถํ วิรชฺฌิย
เหฏฺฐาติตฺถํ คเหตฺวาน อุตฺตรนฺติ มหานทึ


เอวเมว มยํ สพฺเพ ยทิ มุญฺจามิมํ ชินํ
อนาคตมฺหิ อทฺธาเน เหสฺสาม สมฺมุขา อิมํ
ตสฺสาปิ วจนํ สุตฺวา ภิยฺโย จิตฺตํ ปสาทยึ
อุตฺตรึ วตฺตมธิฏฺฐาสึ ทสปารมิปูริยา
เขมกํ นาม นครํ ชนสนฺโท นาม ขตฺติโย
ปทุมา นาม ชนิกา ติสฺสสฺส จ มเหสิโน
สตฺตวสฺสสหสฺสานิ อคารํ อชฺฌาวสิ โส
คุณเสลานาทิยนิสโภ ตโย ปาสาทมุตฺตมา
สมตึสสหสฺสานิ นาริโย สมลงฺกตา
สุภทฺทา นาม สา นารี อานนฺโท นาม อตฺรโช
นิมิตฺเต จตุโร ทิสฺวา อสฺสยาเนน นิกฺขมิ
อนูนกํ อฑฺฒมาสํ ปธานํ ปทหี ชิโน
พฺรหฺมุนา ยาจิโต สนฺโต ติสฺโส โลกคฺคนายโก
วตฺตจกฺโก มหาวีโร ยสวตีทายมุตฺตเม
พฺรหฺมเทโว จ อุทโย จ อเหสุํ อคฺคสาวกา
สมโค นามุปฏฺฐาโก ติสฺสสฺส จ มเหสิโน
ผุสฺสา เจว สุทตฺตา จ อเหสุํ อคฺคสาวิกา
โพธิ ตสฺส ภควโต อสโนติ ปวุจฺจติ
สมฺพโล จ สิริ เจว อเหสุํ อคฺคุปฏฺฐกา
กีสาโคตมี อุปเสนา อเหสุํ อคฺคุปฏฺฐิกา





โสปิ พุทฺโธ สฏฺฐิรตโน อหุ อุจฺจตฺตเน ชิโน
อนูปโม อสทิโส หิมวา วิย ทิสฺสติ
ตสฺสาปิ อตุลเตชสฺส อายุ อาสิ อนุตฺตโร
วสฺสสตสหสฺสานิ โลเก อฏฺฐาสิ จกฺขุมา
อุตฺตมํ ปวรํ เสฏฺฐํ อนุโภตฺวา มหายสํ
ชลิตฺวา อคฺคิกฺขนฺโธว นิพฺพุโต โส สสาวโก
วลาหโกว อนิเลน สุริเยน วิย อุสฺสโว
อนฺธกาโรว ทีเปน นิพฺพุโต โส สสาวโก
ติสฺโส ชินวโร พุทฺโธ นนฺทารามมฺหิ นิพฺพุโต
ตตฺเถว ตสฺส ชินถูโป ตีณิ โยชนสมุสฺสิโตติ
ติสฺสพุทฺธวํโส สตฺตรสโม
อฏฺฐารสโม ปุสฺสพุทฺธวํโส
ตตฺเถว มณฺฑกปฺปมฺหิ อหุ สตฺถา อนุตฺตโร
อนูปโม อสมสโม ปุสฺโส โลกคฺคนายโก
โสปิ สพฺพํ ตมํ หนฺตฺวา วิชเฏตฺวา มหาชฏํ
สเทวกํ ตปฺปยนฺโต อภิวสฺสิ อมตมฺพุนา
ธมฺมจกฺกํ ปวตฺเตนฺเต ผุสฺเส นกฺขตฺตมงฺคเล
อสีติสตสหสฺสานํ ปฐมาภิสมโย อหุ




นวุติสตสหสฺสานํ ทุติยาภิสมโย อหุ
อสีติสตสหสฺสานํ ตติยาภิสมโย อหุ
สนฺนิปาตา ตโย อาสุํ ปุสฺสสฺส จ มเหสิโน
ขีณาสวานํ วิมลานํ สนฺตจิตฺตาน ตาทินํ
สฏฺฐิสตสหสฺสานํ ปฐโม อาสิ สมาคโม
ปญฺญาสสตสหสฺสานํ ทุติโย อาสิ สมาคโม
จตฺตาฬีสสตสหสฺสานํ ตติโย อาสิ สมาคโม
อนุปาทา วิมุตฺตานํ โวจฺฉินฺนปฏิสนฺธินํ
อหนฺเตน สมเยน วิชิโต นาม ขตฺติโย
ฉฑฺฑยิตฺวา มหารชฺชํ ปพฺพชึ ตสฺส สนฺติเก
โสปิ มํ พุทฺโธ พฺยากาสิ ปุสฺโส โลกคฺคนายโก
เทฺวนวุเต อิโต กปฺเป อยํ พุทฺโธ ภวิสฺสติ
อหุ กปิลวฺหยา รมฺมา นิกฺขมิตฺวา ตถาคโต
ปธานํ ปทหิตฺวาน กตฺวา ทุกฺกรการิกํ
อชปาลรุกฺขมูลสฺมึ นิสีทิตฺวา ตถาคโต
ตตฺถ ปายาสํ ปคฺคยฺห เนรญฺชรมุเปหิติ
เนรญฺชราย ตีรมฺหิ ปายาสํ อทิ โส ชิโน
ปฏิยตฺตวรมคฺเคน โพธิมูลมฺหิ เอหิติ
ตโต ปทกฺขิณํ กตฺวา โพธิมณฺฑํ อนุตฺตรํ
อสฺสตฺถรุกฺขมูลมฺหิ พุชฺฌิสฺสติ มหายโส



อิมสฺส ชนิกา มาตา มายา นาม ภวิสฺสติ
ปิตา สุทฺโธทโน นาม อยํ เหสฺสติ โคตโม
โกลิโต อุปติสฺโส จ อคฺคา เหสฺสนฺติ สาวกา
อนาสวา วีตราคา สนฺตจิตฺตา สมาหิตา
อานนฺโท นามุปฏฺฐาโก อุปฏฺฐิสฺสติมํ ชินํ
เขมา อุปฺปลวณฺณา จ อคฺคา เหสฺสนฺติ สาวกา
อนาสวา วีตราคา สนฺตจิตฺตา สมาหิตา
โพธิ ตสฺส ภควโต อสฺสตฺโถติ ปวุจฺจติ
จิตฺโต จ หตฺถาฬวโก อคฺคา เหสฺสนฺตุปฏฺฐกา
นนฺทมาตา จ อุตฺตรา อคฺคา เหสฺสนฺตุปฏฺฐิกา
อายุ วสฺสสตํ ตสฺส โคตมสฺส ยสสฺสิโน
อิทํ สุตฺวาน วจนํ อสมสฺส มเหสิโน
อาโมทิตา นรมรู พุทฺธวีชงฺกุโร อยํ
อุกฺกุฏฺฐิสทฺทา วตฺตนฺติ อปฺโผเฏนฺติ หสนฺติ จ
กตญฺชลี นมสฺสนฺติ ทสสหสฺสี สเทวกา
ยทิมสฺส โลกนาถสฺส วิรชฺฌิสฺสาม สาสนํ
อนาคตมฺหิ อทฺธาเน เหสฺสาม สมฺมุขา อิมํ
ตสฺสาปิ วจนํ สุตฺวา ภิยฺโย จิตฺตํ ปสาทยึ
อุตฺตรึ วตฺตมธิฏฺฐาสึ ทสปารมิปูริยา


สุตฺตนฺตํ วินยญฺจาปิ นวงฺคสตฺถุสาสนํ
สพฺพํ ปริยาปุณิตฺวาน โสภยึ ชินสาสนํ
ตตฺถปฺปมตฺโต วิหรนฺโต พฺรหฺมํ ภาเวตฺวา ภาวนํ
อภิญฺญาสุ ปารมึ คนฺตฺวา พฺรหฺมโลกมคญฺฉิหํ
กาสิกํ นาม นครํ ชยเสโน นาม ขตฺติโย
สิริมา นาม ชนิกา ปุสฺสสฺส จ มเหสิโน
นววสฺสสหสฺสานิ อคารํ อชฺฌาวสิ โส
ครุฬหํสสุวณฺณตารา ตโย ปาสาทมุตฺตมา
เตวีสติสหสฺสานิ นาริโย สมลงฺกตา
กีสาโคตมี นาม อานนฺโท นาม อตฺรโช
นิมิตฺเต จตุโร ทิสฺวา หตฺถิยาเนน นิกฺขมิ
สตฺตาหํ ปธานจารํ อจริ ปุริสุตฺตโม
พฺรหฺมุนา ยาจิโต สนฺโต ปุสฺโส โลกคฺคนายโก
วตฺตจกฺโก มหาวีโร มิคทาเย นรุตฺตโม
สุรกฺขิโต ธมฺมเสโน อเหสุํ อคฺคสาวกา
สภิยฺโย นามุปฏฺฐาโก ปุสฺสสฺส จ มเหสิโน
จาลา จ อุปจาลา จ อเหสุํ อคฺคสาวิกา
โพธิ ตสฺส ภควโต อามลโกติ วุจฺจติ
ธนญฺชโย วิสาโข จ อเหสุํ อคฺคุปฏฺฐกา
ปทุมา สิรินาคา จ อเหสุํ อคฺคุปฏฺฐิกา





อฏฺฐปณฺณาสรตนํ โสปิ อจฺจุคฺคโต มุนิ
โสภติ สตรํสีว อุฬุราชาว ปูริโต
นวุติวสฺสสหสฺสานิ อายุ วิชฺชติ ตาวเท
ตาวตา ติฏฺฐมาโน โส ตาเรสิ ชนตํ พหุํ
โอวทิตฺวา พหู สตฺเต สนฺตาเรตฺวา พหู ชเน
โสปิ สตฺถา อตุลยโส นิพฺพุโต โส สสาวโก
ปุสฺโส ชินวโร สตฺถา เสนารามมฺหิ นิพฺพุโต
ธาตุวิตฺถาริกํ อาสิ เตสุ เตสุ ปเทสโตติ
ปุสฺสพุทฺธวํโส อฏฺฐารสโม
เอกูนวีสติโม วิปสฺสิพุทฺธวํโส
ปุสฺสสฺส อปเรน สมฺพุทฺโธ ทิปทุตฺตโม
วิปสฺสี นาม นาเมน โลเก อุปฺปชฺชิ จกฺขุมา
อวิชฺชณฺฑํ ปทาเลตฺวา ปตฺโต สมฺโพธิมุตฺตมํ
ธมฺมจกฺกํ ปวตฺเตตุํ ปกฺกามิ พนฺธุมตีปุรํ
ธมฺมจกฺกํ ปวตฺเตตฺวา อุโภ โพเธสิ นายโก
คณนาย น วตฺตพฺโพ ปฐมาภิสมโย อหุ
ปุนาปรํ อมิตยโส ตตฺถ สจฺจํ ปกาสยิ
จตุราสีติสหสฺสานํ ทุติยาภิสมโย อหุ



จตุราสีติสหสฺสานิ สมฺพุทฺธมนุปพฺพชุํ
เตสมารามปตฺตานํ ธมฺมํ เทเสสิ จกฺขุมา
สพฺพากาเรน ภาสโต ฐตฺวา อุปนิสฺสา ชิโน
เตปิ ธมฺมวรํ คนฺตฺวา ตติยาภิสมโย อหุ
สนฺนิปาตา ตโย อาสุํ วิปฺปสฺสิสฺส มเหสิโน
ขีณาสวานํ วิมลานํ สนฺตจิตฺตาน ตาทินํ
อฏฺฐสฏฺฐิสตสหสฺสานํ ปฐโม อาสิ สมาคโม
ภิกฺขุสตสหสฺสานํ ทุติโย อาสิ สมาคโม
อสีติภิกฺขุสหสฺสานํ ตติโย อาสิ สมาคโม
ตตฺถ ภิกฺขุคณมชฺเฌ สมฺพุทฺโธ อติโรจติ
อหนฺเตน สมเยน นาคราชา มหิทฺธิโก
อตุโล นาม นาเมน ปุญฺญวนฺโต ชุตินฺธโร
เนกานํ นาคโกฏีนํ ปริวาเรตฺวานหํ ตทา
วชฺชนฺโต ทิพฺพตุริเยหิ โลกเชฏฺฐํ อุปาคมึ
อุปสงฺกมิตฺวาน สมฺพุทฺธํ วิปสฺสึ โลกนายกํ
มณิมุตฺตารตนขจิตํ สพฺพาภรณวิภูสิตํ
นิมนฺเตตฺวา ธมฺมราชสฺส สุวณฺณปีฐมทาสหํ
โสปิ มํ พุทฺโธ พฺยากาสิ สงฺฆมชฺเฌ นิสีทิย
เอกนวุติ อิโต กปฺเป อยํ พุทฺโธ ภวิสฺสติ



อหุ กปิลวฺหยา รมฺมา นิกฺขมิตฺวา ตถาคโต
ปธานํ ปทหิตฺวาน กตฺวา ทุกฺกรการิกํ
อชปาลรุกฺขมูลสฺมึ นิสีทิตฺวา ตถาคโต
ตตฺถ ปายาสํ ปคฺคยฺห เนรญฺชรมุเปหิติ
เนรญฺชราย ตีรมฺหิ ปายาสํ อทิ โส ชิโน
ปฏิยตฺตวรมคฺเคน โพธิมูลมฺหิ เอหิติ
ตโต ปทกฺขิณํ กตฺวา โพธิมณฺฑํ อนุตฺตรํ
อสฺสตฺถมูเล สมฺโพธึ พุชฺฌิสฺสติ มหายโส
อิมสฺส ชนิกา มาตา มายา นาม ภวิสฺสติ
ปิตา สุทฺโธทโน นาม อยํ เหสฺสติ โคตโม
โกลิโต อุปติสฺโส จ อคฺคา เหสฺสนฺติ สาวกา
อนาสวา วีตราคา สนฺตจิตฺตา สมาหิตา
อานนฺโท นามุปฏฺฐาโก อุปฏฺฐิสฺสติมํ ชินํ
เขมา อุปฺปลวณฺณา จ อคฺคา เหสฺสนฺติ สาวิกา
อนาสวา วีตราคา สนฺตจิตฺตา สมาหิตา
โพธิ ตสฺส ภควโต อสฺสตฺโถติ ปวุจฺจติ
จิตฺโต จ หตฺถาฬวโก อคฺคา เหสฺสนฺตุปฏฺฐกา
นนฺทมาตา จ อุตฺตรา อคฺคา เหสฺสนฺตุปฏฺฐิกา
อายุ วสฺสสตํ ตสฺส โคตมสฺส ยสสฺสิโน


อิทํ สุตฺวาน วจนํ อสมสฺส มเหสิโน
อาโมทิตา นรมรู พุทฺธวีชงฺกุโร อยํ
อุกฺกุฏฺฐิสทฺทา วตฺตนฺติ อปฺโผเฏนฺติ หสนฺติ จ
กตญฺชลี นมสฺสนฺติ ทสสหสฺสี สเทวกา
ยทิมสฺส โลกนาถสฺส วิรชฺฌิสฺสาม สาสนํ
อนาคตมฺหิ อทฺธาเน เหสฺสาม สมฺมุขา อิมํ
ยถา มนุสฺสา นทึ ตรนฺตา ปฏิติตฺถํ วิรชฺฌิย
เหฏฺฐา ติตฺถํ คเหตฺวา อุตฺตรนฺติ มหานทึ
เอวเมว มยํ สพฺเพ ยทิ มุญฺจามิมํ ชินํ
อนาคตมฺหิ อทฺธาเน เหสฺสาม สมฺมุขา อิมํ
ตสฺสาปิ วจนํ สุตฺวา ภิยฺโย จิตฺตํ ปสาทยึ
อุตฺตรึ วตฺตมธิฏฺฐาสึ ทสปารมิปูริยา
นครํ พนฺธุมตี นาม พนฺธุโม นาม ขตฺติโย
มาตา พนฺธุมตี นาม วิปสฺสิสฺส มเหสิโน
อฏฺฐวสฺสสหสฺสานิ อคารํ อชฺฌาวสิ โส
นนฺโท สุนนฺโท สิริมา ตโย ปาสาทมุตฺตมา
ติจตฺตาริสหสฺสานิ นาริโย สมลงฺกตา
สุทสฺสนา นาม นารี สมวตฺตกฺขนฺโธ นาม อตฺรโช
นิมิตฺเต จตุโร ทิสฺวา รถยาเนน นิกฺขมิ
อนูนอฏฺฐมาสานิ ปธานํ ปทหี ชิโน



พฺรหฺมุนา ยาจิโต สนฺโต วิปสฺสี โลกนายโก
วตฺตจกฺโก มหาวีโร มิคทาเย นรุตฺตโม
ขนฺโธ จ ติสฺสนาโม จ อเหสุํ อคฺคสาวกา
อโสโก นามุปฏฺฐาโก วิปสฺสิสฺส มเหสิโน
จนฺทา จ จนฺทมิตฺตา จ อเหสุํ อคฺคสาวิกา
โพธิ ตสฺส ภควโต ปาฏลีติ ปวุจฺจติ
ปุนพฺพสุมิตฺโต นาโค จ อเหสุํ อคฺคุปฏฺฐกา
สิริมา อุตฺตรา เจว อเหสุํ อคฺคุปฏฺฐิกา
อสีติหตฺถมุพฺเพโธ วิปสฺสี โลกนายโก
ปภา นิทฺธาวตี ตสฺส สมนฺตา สตฺตโยชเน
อสีติวสฺสสหสฺสานิ อายุ พุทฺธสฺส ตาวเท
ตาวตา ติฏฺฐมาโน โส ตาเรสิ ชนตํ พหุํ
พหุเทวมนุสฺสานํ พนฺธนํ ปริโมจยิ
มคฺคามคฺคญฺจ อาจิกฺขิ อวเสสปุถุชฺชเน
อาโลกํ ทสฺสยิตฺวาน ทสฺเสตฺวา อมตํ ปทํ
ชลิตฺวา อคฺคิกฺขนฺโธว นิพฺพุโต โส สสาวโก
อิทฺธิวรํ ปุญฺญวรํ ลกฺขณจกฺกสุมิตํ
สพฺพํ สมนฺตรหิตํ นนุ ริตฺตา สพฺพสงฺขาราติ
วิปสฺสี นรวโร วีโร สุมิตฺตารามมฺหิ นิพฺพุโต
ตตฺเถว ตสฺส ถูปวโร สตฺตโยชนมุสฺสิโตติ
วิปสฺสิพุทฺธวํโส เอกูนวีสติโม



วีสติโม สิขิพุทฺธวํโส
วิปสฺสิสฺส อปเรน สมฺพุทฺโธ ทิปทุตฺตโม
สิขิวฺหโย นาม ชิโน อสโม อปฺปฏิปุคฺคโล
มารเสนํ ปมทฺทิตฺวา ปตฺโต สมฺโพธิมุตฺตมํ
ธมฺมจกฺกํ ปวตฺเตสิ อนุกมฺปาย ปาณินํ
ธมฺมจกฺกํ ปวตฺเตนฺเต สิขิมฺหิ ชินปุงฺคเว
โกฏิสตสหสฺสานํ ปฐมาภิสมโย อหุ
อปรํปิ ธมฺมํ เทเสนฺเต คณเสฏฺเฐ นรุตฺตเม
นวุติโกฏิสหสฺสานํ ทุติยาภิสมโย อหุ
ยมกปาฏิหาริยํ ทสฺสยนฺเต สเทวเก
อสีติโกฏิสหสฺสานํ ตติยาภิสมโย อหุ
สนฺนิปาตา ตโย อาสุํ สิขิสฺสาปิ มเหสิโน
ขีณาสวานํ วิมลานํ สนฺตจิตฺตาน ตาทินํ
ภิกฺขุสตสหสฺสานํ ปฐโม อาสิ สมาคโม
อสีติภิกฺขุสหสฺสานํ ทุติโย อาสิ สมาคโม
สตฺตติภิกฺขุสหสฺสานํ ตติโย อาสิ สมาคโม
อนุปลิตฺโต ปทุมํว โตยมฺหิ สมฺปวฑฺฒิตํ
อหนฺเตน สมเยน อรินฺทโม นาม ขตฺติโย
สมฺพุทฺธปฺปมุขํ สงฺฆํ อนฺนปาเนน ตปฺปยึ




พหุทุสฺสวรํ ทตฺวา ทุสฺสโกฏึ อนปฺปกํ
อลงฺกตํ หตฺถิยานํ สมฺพุทฺธสฺส อทาสหํ
หตฺถิยานํ นิมฺมินิตฺวา กปฺปิยํ อุปนามยึ
ปูรยึ มานสํ มยฺหํ นิจฺจํ ทฬฺหมุปฏฺฐิตํ
โสปิ มํ พุทฺโธ พฺยากาสิ สิขี โลกคฺคนายโก
เอกตฺตึเส อิโต กปฺเป อยํ พุทฺโธ ภวิสฺสติ
อหุ กปิลวฺหยา รมฺมา นิกฺขมิตฺวา ตถาคโต
ปธานํ ปทหิตฺวาน กตฺวา ทุกฺกรการิกํ
อชปาลรุกฺขมูลสฺมึ นิสีทิตฺวา ตถาคโต
ตตฺถ ปายาสํ ปคฺคยฺห เนรญฺชรมุเปหิติ
เนรญฺชราย ตีรมฺหิ ปายาสํ อทิ โส ชิโน
ปฏิยตฺตวรมคฺเคน โพธิมูลมฺหิ เอหิติ
ตโต ปทกฺขิณํ กตฺวา โพธิมณฺฑํ อนุตฺตรํ
อสฺสตฺถรุกฺขมูลมฺหิ พุชฺฌิสฺสติ มหายโส
อิมสฺส ชนิกา มาตา มายา นาม ภวิสฺสติ
ปิตา สุทฺโธทโน นาม อยํ เหสฺสติ โคตโม
อนาสวา วีตราคา สนฺตจิตฺตา สมาหิตา
โกลิโต อุปติสฺโส จ อคฺคา เหสฺสนฺติ สาวกา
อานนฺโท นามุปฏฺฐาโก อุปฏฺฐิสฺสติมํ ชินํ



เขมา อุปฺปลวณฺณา จ อคฺคา เหสฺสนฺติ สาวิกา
อนาสวา วีตราคา สนฺตจิตฺตา สมาหิตา
โพธิ ตสฺส ภควโต อสฺสตฺโถติ ปวุจฺจติ
จิตฺโต จ หตฺถาฬวโก อคฺคา เหสฺสนฺตุปฏฺฐกา
นนฺทมาตา จ อุตฺตรา อคฺคา เหสฺสนฺตุปฏฺฐิกา
อายุ วสฺสสตํ ตสฺส โคตมสฺส ยสสฺสิโน
อิทํ สุตฺวาน วจนํ อสมสฺส มเหสิโน
อาโมทิตา นรมรู พุทฺธวีชงฺกุโร อยํ
อุกฺกุฏฺฐิสทฺทา วตฺตนฺติ อปฺโผเฏนฺติ หสนฺติ จ
กตญฺชลี นมสฺสนฺติ ทสสหสฺสี สเทวกา
ยทิมสฺส โลกนาถสฺส วิรชฺฌิสฺสาม สาสนํ
อนาคตมฺหิ อทฺธาเน เหสฺสาม สมฺมุขา อิมํ
ยถา มนุสฺสา นทึ ตรนฺตา ปฏิติตฺถํ วิรชฺฌิย
เหฏฺฐาติตฺถํ คเหตฺวาน อุตฺตรนฺติ มหานทึ
เอวเมว มยํ สพฺเพ ยทิ มุญฺจามิมํ ชินํ
อนาคตมฺหิ อทฺธาเน เหสฺสาม สมฺมุขา อิมํ
ตสฺสาปิ วจนํ สุตฺวา ภิยฺโย จิตฺตํ ปสาทยึ
อุตฺตรึ วตฺตมธิฏฺฐาสึ ทสปารมิปูริยา
นครํ อรุณวตี นาม อรุโณ นาม ขตฺติโย
ปภาวตี นาม ชนิกา สิขิสฺส จ มเหสิโน


สตฺตวสฺสสหสฺสานิ อคารํ อชฺฌาวสิ โส
สุวฑฺฒโก คิริ นารีวาหโน ตโย ปสาทมุตฺตมา
จตุวีสติสหสฺสานิ นาริโย สมลงฺกตา
สพฺพกามา นาม สา นารี อตุโล นาม อตฺรโช
นิมิตฺเต จตุโร ทิสฺวา หตฺถิยาเนน นิกฺขมิฏ
อฏฺฐมาสํ ปธานจารํ อจริ ปุริสุตฺตโม
พฺรหฺมุนา ยาจิโต สนฺโต สิขี โลกคฺคนายโก
วตฺตจกฺโก มหาวีโร มิคทาเย นรุตฺตโม
อภิภู สมฺภโว นาม อเหสุํ อคฺคสาวกา
เขมงฺกโร นามุปฏฺฐาโก สิขิสฺส จ มเหสิโน
มขิลา จ ปทุมา จ อเหสุํ อคฺคสาวิกา
โพธิ ตสฺส ภควโต ปุณฺฑรีโกติ วุจฺจติ
สิริวฑฺโฒ จ นนฺโท จ อเหสุํ อคฺคุปฏฺฐกา
จิตฺตา เจว สุจิตฺตา จ อเหสุํ อคฺคุปฏฺฐิกา
อุจฺจตฺตเนน โส พุทฺโธ สตฺตติหตฺถมุคฺคโต
กญฺจนคฺฆิกสงฺกาโส ทฺวตฺตึสวรลกฺขโณ
ตสฺสาปิ พฺยามปฺปภา กายา นิจฺฉรนฺติ นิรนฺตรํ
ทิโสทิสํ นิจฺฉรนฺติ ตีณิ โยชนานิ โส ปภา
สตฺตติวสฺสสหสฺสานิ อายุ ตสฺส มเหสิโน
ตาวตา ติฏฺฐมาโน โส ตาเรสิ ชนตํ พหุํ




ธมฺมเมฆํ วสฺสิตฺวาน เตมยิตฺวา สเทวเก
เขมตํ ปาปยิตฺวาน นิพฺพุโต โส สสาวโก
อนุพฺยญฺชนสมฺปนฺนํ ทฺวตฺตึสวรลกฺขณํ
สพฺพํ สมนฺตรหิตํ นนุ ริตฺตา สพฺพสงฺขาราติ
สิขี มุนิวโร พุทฺโธ อสฺสารามมฺหิ นิพฺพุโต
ตตฺเถว ตสฺส ถูปวโร ตีณิ โยชนมุคฺคโตติ
สิขิพุทฺธวํโส วีสติโม
เอกวีสติโม เวสฺสภูพุทฺธวํโส
ตตฺเถว มณฺฑกปฺปมฺหิ อสโม อปฺปฏิปุคฺคโล
เวสฺสภู นาม นาเมน โลเก อุปฺปชฺชิ โส ชิโน
อาทิตฺตํ อิท ราคคฺคิ ตณฺหานํ วิชิตํ ชานํ
นาโคว พนฺธนํ เฉตฺวา ปตฺโต สมฺโพธิมุตฺตมํ
ธมฺมจกฺกํ ปวตฺเตสิ เวสฺสภู โลกนายโก
อสีติโกฏิสหสฺสานํ ปฐมาภิสมโย อหุ
ปกฺกนฺเต จาริกํ รฏฺเฐ โลกเชฏฺเฐ นราสเภ
สตฺตติโกฏิสหสฺสานํ ทุติยาภิสมโย อหุ
มหาทิฏฺฐึ วิโนเทนฺโต ปาฏิเหรํ กโรติ โส
สมาคตา นรมรู ทสสหสฺสีสเทวเก




มหาอจฺฉริยํ ทิสฺวา อพฺภูตํ โลมหํสนํ
เทวา เจว มนุสฺสา จ พุชฺฌเร สฏฺฐิโกฏิโย
สนฺนิปาตา ตโย อาสุํ เวสฺสภุสฺส มเหสิโน
ขีณาสวานํ วิมลานํ สนฺตจิตฺตาน ตาทินํ
อสีติโกฏิสหสฺสานํ ปฐโม อาสิ สมาคโม
สตฺตติภิกฺขุสหสฺสานํ ทุติโย อาสิ สมาคโม
สฏฺฐิภิกฺขุสหสฺสานํ ตติโย อาสิ สมาคโม
ชราทิภยภีตานํ โอรสานํ มเหสิโน
ตสฺส พุทฺธสฺส อสมสฺส จกฺกํ วตฺติตมุตฺตมํ
สุตฺวาน ปณีตํ ธมฺมํ ปพฺพชฺชมภิโรจยิ
อหนฺเตน สมเยน สุทสฺสโน นาม ขตฺติโย
อนฺนปาเนน วตฺเถน สสงฺฆํ ชินมปูชยึ
มหาทานํ ปวตฺเตตฺวา รตฺตินฺทิวมตนฺทิโต
ปพฺพชฺชํ คุณสมฺปนฺนํ ปพฺพชึ ชินสนฺติเก
อาจารคุณสมฺปนฺโน วตฺตสีลสมาหิโต
สพฺพญฺญุตํ คเวสนฺโต รมามิ ชินสาสเน
สทฺธาปีตึ อุปฺปาเทตฺวา พุทฺธํ วนฺทามิ สตฺถรํ
ปีติ อุปฺปชฺชติ มยฺหํ โพธิยาเยว การณา
อนิวตฺตมานสํ ญตฺวา สมฺพุทฺโธ เอตทพฺรวิ
เอกตฺตึเส อิโต กปฺเป อยํ พุทฺโธ ภวิสฺสติ



อหุ กปิลวฺหยา รมฺมา นิกฺขมิตฺวา ตถาคโต
ปธานํ ปทหิตฺวาน กตฺวา ทุกฺกรการิกํ
อชปาลรุกฺขมูลสฺมึ นิสีทิตฺวา ตถาคโต
ตตฺถ ปายาสํ ปคฺคยฺห เนรญฺชรมุเปหิติ
เนรญฺชราย ตีรมฺหิ ปายาสํ อทิ โส ชิโน
ปฏิยตฺตวรมคฺเคน โพธิมูลมฺหิ เอหิติ
ตโต ปทกฺขิณํ กตฺวา โพธิมณฺฑํ อนุตฺตรํ
อสฺสตฺถรุกฺขมูลมฺหิ พุชฺฌิสฺสติ มหายโส
อิมสฺส ชนิกา มาตา มายา นาม ภวิสฺสติ
ปิตา สุทฺโธทโน นาม อยํ เหสฺสติ โคตโม
โกลิโต อุปติสฺโส จ อคฺคา เหสฺสนฺติ สาวกา
อนาสวา วีตราคา สนฺตจิตฺตา สมาหิตา
อานนฺโท นามุปฏฺฐาโก อุปฏฺฐิสฺสติมํ ชินํ
เขมา อุปฺปลวณฺณา จ อคฺคา เหสฺสนฺติ สาวิกา
อนาสวา วีตราคา สนฺตจิตฺตา สมาหิตา
โพธิ ตสฺส ภควโต อสฺสตฺโถติ ปวุจฺจติ
จิตฺโต จ หตฺถาฬวโก อคฺคา เหสฺสนฺตุปฏฺฐกา
นนฺทมาตา จ อุตฺตรา อคฺคา เหสฺสนฺตุปฏฺฐิกา
อายุ วสฺสสตํ ตสฺส โคตมสฺส ยสสฺสิโน


อิทํ สุตฺวาน วจนํ อสมสฺส มเหสิโน
อาโมทิตา นรมรู พุทฺธวีชงฺกุโร อยํ
อุกฺกุฏฺฐิสทฺทา วตฺตนฺติ อปฺโผเฏนฺติ หสนฺติ จ
กตญฺชลี นมสฺสนฺติ ทสสหสฺสี สเทวกา
ยทิมสฺส โลกนาถสฺส วิรชฺฌิสฺสาม สาสนํ
อนาคตมฺหิ อทฺธาเน เหสฺสาม สมฺมุขา อิมํ
ยถา มนุสฺสา นทึ ตรนฺตา ปฏิติตฺถํ วิรชฺฌิย
เหฏฺฐาติตฺถํ คเหตฺวาน อุตฺตรนฺติ มหานทึ
เอวเมว มยํ สพฺเพ ยทิ มุญฺจามิมํ ชินํ
อนาคตมฺหิ อทฺธาเน เหสฺสาม สมฺมุขา อิมํ
ตสฺสาหํ วจนํ สุตฺวา ภิยฺโย จิตฺตํ ปสาทยึ
อุตฺตรึ วตฺตมธิฏฺฐาสึ ทสปารมิปูริยา
อโนมํ นาม นครํ สุปฺปติโต นาม ขตฺติโย
มาตา ยสวตี นาม เวสฺสภุสฺส มเหสิโน
ฉพฺพสฺสสหสฺสานิ อคารํ อชฺฌาวสิ โส
รุจิ สุรติ วฑฺฒกา ตโย ปาสาทมุตฺตมา
อนูนตึสสหสฺสานิ นาริโย สมลงฺกตา
สุจิตฺตา นาม สา นารี สุปฺปพุทฺโธ นาม อตฺรโช
นิมิตฺเต จตุโร ทิสฺวา สิวิกายาภินิกฺขมิ
ฉมาสํ ปธานจารํ อจริ ปุริสุตฺตโม



พฺรหฺมุนา ยาจิโต สนฺโต เวสฺสภู โลกนายโก
วตฺตจกฺโก มหาวีโร อรุเณปิ นรุตฺตโม
โสโณ จ อุตฺตโร เจว อเหสุํ อคฺคสาวกา
อุปสนฺโต นามุปฏฺฐาโก เวสฺสภุสฺส มเหสิโน
รามา เจว สมาลา นาม อเหสุํ อคฺคสาวิกา
โพธิ ตสฺส ภควโต มหาสาโลติ วุจฺจติ
โสตฺถิโก เจว รมฺโม จ อเหสุํ อคฺคุปฏฺฐกา
โคตมี จ สิริมา จ อเหสุํ อคฺคุปฏฺฐิกา
สฏฺฐิรตนมุพฺเพโธ เหมยูปสมูปโม
กายา นิจฺฉรติ รํสิ รตฺตึว ปพฺพเต สิขี
สฏฺฐิวสฺสสหสฺสานิ อายุ ตสฺส มเหสิโน
ตาวตา ติฏฺฐมาโน โส ตาเรสิ ชนตํ พหุํ
ธมฺมํ วิตฺถาริกํ กตฺวา วิภชฺชิตฺวา มหาชนํ
ธมฺมนาวํ ฐเปตฺวาน นิพฺพุโต โส สสาวโก
ทสฺสเนยฺยํ สพฺพชนํ วิหารํ อิริยาปถํ
สพฺพํ สมนฺตรหิตํ นนุ ริตฺตา สพฺพสงฺขาราติ
เวสฺสภู ชินวโร สตฺถา เขมารามมฺหิ นิพฺพุโต
ธาตุวิตฺถารกํ อาสิ เตสุ เตสุ ปเทสโตติ
เวสฺสภูพุทฺธวํโส เอกวีสติโม



ทฺวาวีสติโม กุกฺกุสนฺธพุทฺธวํโส
เวสฺสภุสฺส อปเรน สมฺพุทฺโธ ทิปทุตฺตโม
กุกฺกุสนฺโธ นาม นาเมน อปฺปเมยฺโย ทุราสโท
อุคฺฆาเฏตฺวา สพฺพภวํ จริยาย ปารมิงฺคโต
สีโหว ปญฺชรํ เภตฺวา ปตฺโต สมฺโพธิมุตฺตมํ
ธมฺมจกฺกํ ปวตฺเตนฺเต กุกฺกุสนฺเธ โลกนายเก
จตฺตาฬีสโกฏิสหสฺสานํ ปฐมาภิสมโย อหุ
อนฺตลิกฺขมฺหิ อากาเส ยมกํ กตฺวา วิกุพฺพนํ
ตึสโกฏิสหสฺสานํ โพเธสิ เทวมานุเส
นรเทวสฺส ยกฺขสฺส จตุสจฺจปฺปกาสเน
ธมฺมาภิสมโย ตสฺส คณนาโต อสงฺขิโย
กุกฺกุสนฺธสฺส ภควโต เอโก อาสิ สมาคโม
ขีณาสวานํ วิมลานํ สนฺตจิตฺตาน ตาทินํ
จตฺตาฬีสสหสฺสานํ ตทา อาสิ สมาคโม
ทนฺตภูมิมนุปฺปตฺตานํ อาสวาทิคณกฺขยา
อหนฺเตน สมเยน เขโม นามาสิ ขตฺติโย
ตถาคเต ชินปุตฺเต ทานํ ทตฺวา อนปฺปกํ
ปตฺตญฺจ จีวรํ ทตฺวา อญฺชนํ มธุลฏฺฐิกํ
อิเมตํ ปตฺถิตํ สพฺพํ ปฏิยาเทมิ วรํ วรํ



โสปิ มํ มุนิ พฺยากาสิ กุกฺกุสนฺโธ วินายโก
อิมมฺหิ ภทฺทเก กปฺเป อยํ พุทฺโธ ภวิสฺสติ
อหุ กปิลวฺหยา รมฺมา นิกฺขมิตฺวา ตถาคโต
ปธานํ ปทหิตฺวาน กตฺวา ทุกฺกรการิกํ
อชปาลรุกฺขมูลสฺมึ นิสีทิตฺวา ตถาคโต
ตตฺถ ปายาสํ ปคฺคยฺห เนรญฺชรมุเปหิติ
เนรญฺชราย ตีรมฺหิ ปายาสํ อทิ โส ชิโน
ปฏิยตฺตวรมคฺเคน โพธิมูลมฺหิ เอหิติ
ตโต ปทกฺขิณํ กตฺวา โพธิมณฺฑํ อนุตฺตรํ
อสฺสตฺถรุกฺขมูลมฺหิ พุชฺฌิสฺสติ มหายโส
อิมสฺส ชนิกา มาตา มายา นาม ภวิสฺสติ
ปิตา สุทฺโธทโน นาม อยํ เหสฺสติ โคตโม
โกลิโต อุปติสฺโส จ อคฺคา เหสฺสนฺติ สาวกา
อนาสวา วีตราคา สนฺตจิตฺตา สมาหิตา
อานนฺโท นามุปฏฺฐาโก อุปฏฺฐิสฺสติมํ ชินํ
เขมา อุปฺปลวณฺณา จ อคฺคา เหสฺสนฺติ สาวิกา
อนาสวา วีตราคา สนฺตจิตฺตา สมาหิตา
โพธิ ตสฺส ภควโต อสฺสตฺโถติ ปวุจฺจติ
จิตฺโต จ หตฺถาฬวโก อคฺคา เหสฺสนฺตุปฏฺฐกา



นนฺทมาตา จ อุตฺตรา อคฺคา เหสฺสนฺตุปฏฺฐิกา
อายุ วสฺสสตํ ตสฺส โคตมสฺส ยสสฺสิโน
อิทํ สุตฺวาน วจนํ อสมสฺส มเหสิโน
อาโมทิตา นรมรู พุทฺธวีชงฺกุโร อยํ
อุกฺกุฏฺฐิสทฺทา วตฺตนฺติ อปฺโผเฏนฺติ หสนฺติ จ
กตญฺชลี นมสฺสนฺติ ทสสหสฺสี สเทวกา
ยทิมสฺส โลกนาถสฺส วิรชฺฌิสฺสาม สาสนํ
อนาคตมฺหิ อทฺธาเน เหสฺสาม สมฺมุขา อิมํ
ยถา มนุสฺสา นทึ ตรนฺตา ปฏิติตฺถํ วิรชฺฌิย
เหฏฺฐาติตฺถํ คเหตฺวาน อุตฺตรนฺติ มหานทึ
เอวเมว มยํ สพฺเพ ยทิ มุญฺจามิมํ ชินํ
อนาคตมฺหิ อทฺธาเน เหสฺสาม สมฺมุขา อิมํ
ตสฺสาปิ วจนํ สุตฺวา ภิยฺโย จิตฺตํ ปสาทยึ
อุตฺตรึ วตฺตมธิฏฺฐาสึ ทสปารมิปูริยา
นครํ เขมวตี นาม เขโม นามาสหํ ตทา
สพฺพญฺญุตํ คเวสนฺโต ปพฺพชึ ตสฺส สนฺติเก
พฺราหฺมโณ อคฺคิทตฺโต จ อาสิ พุทฺธสฺส โส ปิตา
วิสาขา นาม ชนิกา กุกฺกุสนฺธสฺส มเหสิโน
วสติ ตตฺถ เขมปุเร สมฺพุทฺธสฺส มหากุลํ
นรานํ ปวรํ เสฏฺฐํ ชาติมนฺตํ มหายสํ
จตุวสฺสสหสฺสานิ อคารํ อชฺฌาวสิ โส



กามวฑฺฒกามสุทฺธิรติวฑฺฒโน ตโย ปาสาทมุตฺตมา
สมตึสสหสฺสานิ นาริโย สมลงฺกตา
โรปินี นาม สา นารี อุตฺตโร นาม อตฺรโช
นิมิตฺเต จตุโร ทิสฺวา รถยาเนน นิกฺขมิ
อนูนกํ อฏฺฐมาสํ ปธานํ ปทหี ชิโน
พฺรหฺมุนา ยาจิโต สนฺโต กุกฺกุสนฺโธ โลกนายโก
วตฺตจกฺโก มหาวีโร มิคทาเย นรุตฺตโม
วิธุโร สญฺชีวนาโม จ อเหสุํ อคฺคสาวกา
พุทฺธิโช นามุปฏฺฐาโก กุกฺกุสนฺธสฺส มเหสิโน
สามา จ จมฺปนามา จ อเหสุํ อคฺคสาวิกา
โพธิ ตสฺส ภควโต สิริโสติ ปวุจฺจติ
อจฺจุคฺคโต จ สุมโน อเหสุํ อคฺคุปฏฺฐกา
นนฺทา เจว สุนฺนทา จ อเหสุํ อคฺคุปฏฺฐิกา
จตฺตาฬีสรตนานิ อจฺจุคฺคโต มหามุนิ
กนกปฺปภา นิจฺฉรติ สมนฺตา ทสโยชนํ
จตฺตาฬีสวสฺสสหสฺสานิ อายุ ตสฺส มเหสิโน
ตาวตา ติฏฺฐมาโน โส ตาเรสิ ชนตํ พหุํ
ธมฺมาปณํ ปสาเรตฺวา นรนารีนํ สเทวเก






นทิตฺวา สีหนาทํว นิพฺพุโต โส สสาวโก
อฏฺฐงฺควจนสมฺปนฺโน อจฺฉิทฺทานิ นิรนฺตรํ
สพฺพํ สมนฺตรหิตํ นนุ ริตฺตา สพฺพสงฺขาราติ
กุกฺกุสนฺโธ ชินวโร เขมารามมฺหิ นิพฺพุโต
ตตฺเถว ตสฺส ถูปวโร คาวุตนภมุคฺคโตติ
กุกฺกุสนฺธพุทฺธวํโส ทฺวาวีสติโม
เตวีสติโม โกนาคมนพุทฺธวํโส
กุกฺกุสนฺธสฺส อปเรน สมฺพุทฺโธ ทิปทุตฺตโม
โกนาคมโน นาม ชิโน โลกเชฏฺโฐ นราสโภ
ทสธมฺเม ปูรยิตฺวาน กนฺตารํ สมติกฺกมิ
ปวาหาย มลํ สพฺพํ ปตฺโต สมฺโพธิมุตฺตมํ
ธมฺมจกฺกํ ปวตฺเตนฺเต โกนาคมเน วินายเก
ตึสโกฏิสหสฺสานํ ปฐมาภิสมโย อหุ
ปาฏิหีรํ กโรนฺเต จ ปรวาทปฺปมทฺทเน
วีสติโกฏิสหสฺสานํ ทุติยาภิสมโย อหุ
ตโต วิกุพฺพนํ กตฺวา ชิโน เทวปุรํ คโต
วสติ ตตฺถ สมฺพุทฺโธ สิลาย ปณฺฑุกมฺพเล
ปกรเณ สตฺต เทเสนฺโต วสฺสํ วสติ โส มุนิ
ทสโกฏิสหสฺสานํ ตติยาภิสมโย อหุ




ตสฺสาปิ เทวเทวสฺส เอโก อาสิ สมาคโม
ขีณาสวานํ วิมลานํ สนฺตจิตฺตาน ตาทินํ
ตึสภิกฺขุสหสฺสานํ ตทา อาสิ สมาคโม
โอฆานมติกฺกนฺตานํ ภิชฺชิตานญฺจ มจฺจุยา
อหนฺเตน สมเยน ปพฺพโต นาม ขตฺติโย
มิตฺตามจฺเจหิ สมฺปนฺโน พลพาหนมปฺปกํ
สมฺพุทฺธทสฺสนํ คนฺตฺวา สุตฺวา ธมฺมมนุตฺตรํ
นิมนฺเตตฺวา สชินํ สงฺฆํ ทานํ ทตฺวา ยทิจฺฉกํ
ปตฺตุณฺณํ จีนปฏญฺจ โกเสยฺยํ กมฺพลํปิจ
โสวณฺณปาทุกญฺเจว อทาสิ สตฺถุ สาวเก
โสปิ มํ มุนิ พฺยากาสิ สงฺฆมชฺเฌ นิสีทิย
อิมสฺมึ ภทฺทเก กปฺเป อยํ พุทฺโธ ภวิสฺสติ
อหุ กปิลวฺหยา รมฺมา นิกฺขมิตฺวา ตถาคโต
ปธานํ ปทหิตฺวาน กตฺวา ทุกฺกรการิกํ
อชปาลรุกฺขมูลสฺมึ นิสีทิตฺวา ตถาคโต
ตตฺถ ปายาสํ ปคฺคยฺห เนรญฺชรมุเปหิติ
เนรญฺชราย ตีรมฺหิ ปายาสํ อทิ โส ชิโน
ปฏิยตฺตวรมคฺเคน โพธิมณฺฑมฺหิ เอหิติ
ตโต ปทกฺขิณํ กตฺวา โพธิมณฺฑํ อนุตฺตรํ
อสฺสตฺถรุกฺขมูลมฺหิ พุชฺฌิสฺสติ มหายโส



อิมสฺส ชนิกา มาตา มายา นาม ภวิสฺสติ
ปิตา สุทฺโธทโน นาม อยํ เหสฺสติ โคตโม
อนาสวา วีตราคา สนฺตจิตฺตา สมาหิตา
โกลิโต อุปติสฺโส จ อคฺคา เหสฺสนฺติ สาวกา
อานนฺโท นามุปฏฺฐาโก อุปฏฺฐิสฺสติมํ ชินํ
เขมา อุปฺปลวณฺณา จ อคฺคา เหสฺสนฺติ สาวิกา
อนาสวา วีตราคา สนฺตจิตฺตา สมาหิตา
โพธิ ตสฺส ภควโต อสฺสตฺโถติ ปวุจฺจติ
จิตฺโต จ หตฺถาฬวโก อคฺคา เหสฺสนฺตุปฏฺฐกา
นนฺทมาตา จ อุตฺตรา อคฺคา เหสฺสนฺตุปฏฺฐิกา
อายุ วสฺสสตํ ตสฺส โคตมสฺส ยสสฺสิโน
อิทํ สุตฺวาน วจนํ อสมสฺส มเหสิโน
อาโมทิตา นรมรู พุทฺธวีชงฺกุโร อยํ
อุกฺกุฏฺฐิสทฺทา วตฺตนฺติ อปฺโผเฏนฺติ หสนฺติ จ
กตญฺชลี นมสฺสนฺติ ทสสหสฺสี สเทวกา
ยทิมสฺส โลกนาถสฺส วิรชฺฌิสฺสาม สาสนํ
อนาคตมฺหิ อทฺธาเน เหสฺสาม สมฺมุขา อิมํ
ยถา มนุสฺสา นทึ ตรนฺตา ปฏิติตฺถํ วิรชฺฌิย
เหฏฺฐาติตฺถํ คเหตฺวาน อุตฺตรนฺติ มหานทึ
เอวเมว มยํ สพฺเพ ยทิ มุญฺจามิมํ ชินํ


อนาคตมฺหิ อทฺธาเน เหสฺสาม สมฺมุขา อิมํ
ตสฺสาปิ วจนํ สุตฺวา ภิยฺโย จิตฺตํ ปสาทยึ
อุตฺตรึ วตฺตมธิฏฺฐาสึ ทสปารมิปูริยา
สพฺพญฺญุตํ คเวสนฺโต ทานํ ทตฺวา นรุตฺตโม
โอหายาหํ มหารชฺชํ ปพฺพชึ ชินสนฺติเก
นครํ โสภวตี นาม โสโภ นามาสิ ขตฺติโย
วสติ ตตฺถ นคเร สมฺพุทฺธสฺส มหากุลํ
พฺราหฺมโณ ยญฺญทตฺโต จ อาสิ พุทฺธสฺส โส ปิตา
อุตฺตรา นาม ชนิกา โกนาคมนสฺส สตฺถุโน
ตีณิ วสฺสสหสฺสานิ อคารํ อชฺฌาวสิ โส
ตุสิตสนฺตุสิตสนฺตุฏฺฐา ตโย ปาสาทมุตฺตมา
อนูนโสฬสสหสฺสานิ นาริโย สมลงฺกตา
รุจิคตฺตา นาม นารี สตฺถวาโห นาม อตฺรโช
นิมิตฺเต จตุโร ทิสฺวา หตฺถิยาเนน นิกฺขมิ
ฉมาสํ ปธานจารํ อจริ ปุริสุตฺตโม
พฺรหฺมุนา ยาจิโต สนฺโต โกนาคมโน โลกนายโก
วตฺตจกฺโก มหาวีโร มิคทาเย นรุตฺตโม
ภิยฺโยโส อุตฺตโร นาม อเหสุํ อคฺคสาวกา
โสตฺถิโช นามุปฏฺฐาโก โกนาคมนสฺส ยสสฺสิโน




สมุทฺทา อุตฺตรา เจว อเหสุํ อคฺคสาวิกา
โพธิ ตสฺส ภควโต อุทุมฺพโรติ วุจฺจติ
อุคฺโค จ โสมเทโว จ อเหสุํ อคฺคุปฏฺฐกา
สีวลา เจว สามา จ อเหสุํ อคฺคุปฏฺฐิกา
อุจฺจตฺตเนน โส พุทฺโธ ตึสหตฺถสมุคฺคโต
อุกฺกามุเข ยถา ตมฺพํ เอวํ รํสีหิ มณฺฑิโต
ตึสวสฺสสหสฺสานิ อายุ พุทฺธสฺส ตาวเท
ตาวตา ติฏฺฐมาโน โส ตาเรสิ ชนตํ พหุํ
ธมฺมเจติยํ สมุสฺสิตฺวา ธมฺมทุสฺสวิภูสิตํ
ธมฺมปุปฺผคุฬํ กตฺวา นิพฺพุโต โส สสาวโก
มหาวิลาโส ตสฺส ชโน สิริธมฺมปฺปกาสโน
สพฺพํ สมนฺตรหิตํ นนุ ริตฺตา สพฺพสงฺขาราติ
โกนาคมโน สมฺพุทฺโธ ปพฺพตารามมฺหิ นิพฺพุโต
ธาตุวิตฺถาริกํ อาสิ เตสุ เตสุ ปเทสโตติ
โกนาคมนพุทฺธวํโส เตวีสติโม
จตุวีสติโม กสฺสปพุทฺธวํโส
โกนาคมนสฺส อปเรน สมฺพุทฺโธ ทิปทุตฺตโม
กสฺสโป นาม นาเมน ธมฺมราชา ปภงฺกโร



ส ฉฑฺฑิตํ กุลมูลํ พหูนํ ปาณปูชิตํ
ทตฺวาน ทายเก ทานํ ปูรยิตฺวาน มานสํ
อุสโภวาฬกํ เภตฺวา ปตฺโต สมฺโพธิมุตฺตมํ
ธมฺมจกฺกํ ปวตฺเตนฺเต กสฺสเป โลกนายเก
วีสติโกฏิสหสฺสานํ ปฐมาภิสมโย อหุ
จตุมาสํ ยทา พุทฺโธ โลเก จรติ จาริกํ
ทสโกฏิสหสฺสานํ ทุติยาภิสมโย อหุ
ยมกํ วิกุพฺพนํ กตฺวา ญาณธาตุํ ปกิตฺตยิ
ปญฺจโกฏิสหสฺสานํ ตติยาภิสมโย อหุ
สุธมฺมเทวปุเร รมฺเม ตตฺถ ธมฺมํ ปกิตฺตยิ
ตีณิ โกฏิสหสฺสานิ เทวานํ โพธยี ชิโน
นรเทวสฺส ยกฺขสฺส อปเร จ ธมฺมเทสเน
เอเตสานํ อภิสมโย คณนาโต อสงฺขิโย
ตสฺสาปิ เทวเทวสฺส เอโก อาสิ สมาคโม
ขีณาสวานํ วิมลานํ สนฺตจิตฺตาน ตาทินํ
วีสติภิกฺขุสหสฺสานํ ตทา อาสิ สมาคโม
อภิกฺกนฺตภวนฺตานํ หิริสีเลน ตาทินํ
อหํ ตทา มาณวโก โชติปาโลติ วิสฺสุโต
อชฺฌายิโก มนฺตธโร ติณฺณํ เวทาน ปารคู 





ลกฺขเณ อิติหาเส จ สทฺธมฺเม ปารมึ คโต
ภุมฺมนฺตลิกฺเข กุสโล กตวิชฺโช อนามโย
กสฺสปสฺส ภควโต ฆฏิกาโร นามุปฏฺฐโก
สคารโว สปฺปติสฺโส นิพฺพุโต ตติเย ผเล
อาทาย มํ ฆฏิกาโร อุปคญฺฉิ กสฺสปํ ชินํถ
ตสฺส ธมฺมํ สุณิตฺวาน ปพฺพชึ ตสฺส สนฺติเก
อารทฺธวิริโย หุตฺวา วตฺตาวตฺเตสุ โกวิโท
น กฺวจิ ปริหายามิ ปูเรมิ ชินสาสนํ
ยาวตา พุทฺธภณิตํ นวงฺคสตฺถุสาสนํ
สพฺพํ ปริยาปุณิตฺวาน โสภยึ ชินสาสนํ
มม อจฺฉริยํ ทิสฺวา โสปิ พุทฺโธ วิยากริ
อิมมฺหิ ภทฺทเก กปฺเป อยํ พุทฺโธ ภวิสฺสติ
อหุ กปิลวฺหยา รมฺมา นิกฺขมิตฺวา ตถาคโต
ปธานํ ปทหิตฺวาน กตฺวา ทุกฺกรการิกํ
อชปาลรุกฺขมูลมฺหิ นิสีทิตฺวา ตถาคโต
ตตฺถ ปายาสํ สมาทาย เนรญฺชรมุเปหิติ
เนรญฺชราย ตีรมฺหิ ปายาสํ ปริภุญฺชิย
ปฏิยตฺตวรมคฺเคน โพธิมูลมฺหิ เอหิติ
ตโต ปทกฺขิณํ กตฺวา โพธิมณฺฑํ อนุตฺตรํ
อสฺสตฺถมูเล สมฺโพธึ พุชฺฌิสฺสติ มหายโส




อิมสฺส ชนิกา มาตา มายา นาม ภวิสฺสติ
ปิตา สุทฺโธทโน นาม อยํ เหสฺสติ โคตโม
โกลิโต อุปติสฺโส จ อคฺคา เหสฺสนฺติ สาวกา
อนาสวา วีตราคา สนฺตจิตฺตา สมาหิตา
อานนฺโท นามุปฏฺฐาโก อุปฏฺฐิสฺสติมํ ชินํ
เขมา อุปฺปลวณฺณา จ อคฺคา เหสฺสนฺติ สาวิกา
อนาสวา วีตราคา สนฺตจิตฺตา สมาหิตา
โพธิ ตสฺส ภควโต อสฺสตฺโถติ ปวุจฺจติ
จิตฺโต จ หตฺถาฬวโก อคฺคา เหสฺสนฺตุปฏฺฐกา
นนฺทมาตา จ อุตฺตรา อคฺคา เหสฺสนฺตุปฏฺฐิกา
อายุ วสฺสสตํ ตสฺส โคตมสฺส ยสสฺสิโน
อิทํ สุตฺวาน วจนํ อสมสฺส มเหสิโน
อาโมทิตา นรมรู พุทฺธวีชงฺกุโร อยํ
อุกฺกุฏฺฐิสทฺทา วตฺตนฺติ อปฺโผเฏนฺติ หสนฺติ จ
กตญฺชลี นมสฺสนฺติ ทสสหสฺสี สเทวกา
ยทิมสฺส โลกนาถสฺส วิรชฺฌิสฺสาม สาสนํ
อนาคตมฺหิ อทฺธาเน เหสฺสาม สมฺมุขา อิมํ
ยถา มนุสฺสา นทึ ตรนฺตา ปฏิติตฺถํ วิรชฺฌิย
เหฏฺฐาติตฺถํ คเหตฺวาน อุตฺตรนฺติ มหานทึ



เอวเมว มยํ สพฺเพ ยทิ มุญฺจามิมํ ชินํ
อนาคตมฺหิ อทฺธาเน เหสฺสาม สมฺมุขา อิมํ
ตสฺสาปิ วจนํ สุตฺวา ภิยฺโย จิตฺตํ ปสาทยึ
อุตฺตรึ วตฺตมธิฏฺฐาสึ ทสปารมิปูริยา
เอวมหํ สํสริตฺวา ปริวชฺเชนฺโต อนาจรํ
ทุกฺกรํ ปกตํ มยฺหํ โพธิยาเยว การณา
นครํ พาราณสี นาม กิกี นามาสิ ขตฺติโย
วสติ ตตฺถ นคเร สมฺพุทฺธสฺส มหากุลํ
พฺราหฺมโณ พฺรหฺมทตฺโต จ อาสิ พุทฺธสฺส โส ปิตา
มาตา ธนวตี นาม กสฺสปสฺส มเหสิโน
ทุเว วสฺสสหสฺสานิ อคารํ อชฺฌาวสิ โส
หํโส ยโส สิริจนฺโท ตโย ปาสาทมุตฺตมา
ติโสฬสสหสฺสานิ นาริโย สมลงฺกตา
สุนนฺทา นาม สา นารี วิชิตเสโน นาม อตฺรโช
นิมิตฺเต จตุโร ทิสฺวา ปาสาเทนาภินิกฺขมิ
สตฺตาหํ ปธานจารํ อจริ ปุริสุตฺตโม
พฺรหฺมุนา ยาจิโต สนฺโต กสฺสโป โลกนายโก
วตฺตจกฺโก มหาวีโร มิคทาเย นรุตฺตโม
ติสฺโส จ ภารทฺวาโช จ อเหสุํ อคฺคสาวกา
สพฺพมิตฺโต นามุปฏฺฐาโก กสฺสปสฺส มเหสิโน



อนุลา จ อุรุเวลา จ อเหสุํ อคฺคสาวิกา
โพธิ ตสฺส ภควโต นิโคฺรโธติ ปวุจฺจติ
สุมงฺคโล ฆฏิกาโร จ อเหสุํ อคฺคุปฏฺฐกา
วิชิตเสนา จ ภทฺทา จ อเหสุํ อคฺคุปฏฺฐิกา
อุจฺจตฺตเนน โส พุทฺโธ วีสติรตนมุคฺคโต
วิชฺชุลฏฺฐิว อากาเส จนฺโทว คหปูริโต
วีสติวสฺสสหสฺสานิ อายุ ตสฺส มเหสิโน
ตาวตา ติฏฺฐมาโน โส ตาเรสิ ชนตํ พหุํ
ธมฺมตฬากํ มาปยิตฺวา สีลํ ทตฺวา วิเลปนํ
ธมฺมทุสฺสํ นิวาเสตฺวา ธมฺมมาลํ วิภชฺชิย
ธมฺมวิมลมาทาสํ ฐปยิตฺวา มหาชเน
เกจิ นิพฺพานํ ปตฺเถนฺตา ปสฺสนฺตุ เม อลงฺกรํ
สีลกญฺจุกํ ทตฺวาน ฌานกวจจมฺมิกํ
ธมฺมจมฺมํ ปารุปิตฺวา ทตฺวา สนฺนาหมุตฺตมํ
สติผลกํ ทตฺวาน ติขิณญาณกุนฺติมํ
ธมฺมขคฺควรํ ทตฺวา สีลสตฺตุปฺปมทฺทนํ
เตวิชฺชาภูสํ ทตฺวาน อาเวฬํ จตุโร ผเล
ฉฬภิญฺญาภรณํ ทตฺวา ธมฺมปุปฺผปิลนฺธนํ
สทฺธมฺมปณฺฑรจฺฉตฺตํ ทตฺวา ปาปนิวารณํ
มาปยิตฺวา อภยํ ปุปฺผํ นิพฺพุโต โส สสาวโก




เอโส หิ สมฺมาสมฺพุทฺโธ อปฺปเมยฺโย ทุราสโท
เอโส หิ ธมฺมรตโน สฺวากฺขาโต เอหิปสฺสิโก
เอโส หิ สงฺฆรตโน สุปฏิปนฺโน อนุตฺตโร
สพฺพํ สมนฺตรหิตํ นนุ ริตฺตา สพฺพสงฺขาราติ
มหากสฺสโป ชิโน สตฺถา เสตพฺยารามมฺหิ นิพฺพุโต
ตตฺเถว ตสฺส ชินถูโป โยชนุพฺเพธมุคฺคโตติ
กสฺสปพุทฺธวํโส จตุวีสติโม
ปญฺจวีสติโม โคตมพุทฺธวํโส
อหเมตรหิ สมฺพุทฺโธ โคตโม สกฺยวฑฺฒโน
ปธานํ ปทหิตฺวาน ปตฺโต สมฺโพธิมุตฺตมํ
พฺรหฺมุนา ยาจิโต สนฺโต ธมฺมจกฺกํ ปวตฺตยึ
อฏฺฐารสนฺนํ โกฏีนํ ปฐมาภิสมโย อหุ
ตโต ปรญฺจ เทเสนฺโต นรเทวสมาคเม
คณนาย น วตฺตพฺโพ ทุติยาภิสมโย อหุ
อิเธวาหํ เอตรหิ โอวทึ มม อตฺรชํ
คณนาย น วตฺตพฺโพ ตติยาภิสมโย อหุ
เอโกสิ สนฺนิปาโต เม สาวกานํ มเหสินํ
อฑฺฒเตฬสสตานํ ภิกฺขูนาสิ สมาคโม
วิโรจมาโน วิมโล ภิกฺขุสงฺฆสฺส มชฺฌโต
ททามิ ปตฺถิตํ สพฺพํ มณีว สพฺพกามโท



ผลมากงฺขมานานํ ภวจฺฉนฺทํ ชเหสินํ
จตุสจฺจํ ปกาเสสิ อนุกมฺปาย ปาณินํ
ทสวีสสหสฺสานํ ธมฺมาภิสมโย อหุ
เอกทฺวินฺนํ อภิสมโย คณนาโต อสงฺขิโย
วิตฺถาริกํ พหุชญฺญํ อิทฺธํ ผีตํ สุผุลฺลิตํ
อิธ มยฺหํ สกฺยมุนิโน สาสนํ สุวิโสธิตํ
อนาสวา วีตราคา สนฺตจิตฺตา สมาหิตา
ภิกฺขู เนกสตา สพฺเพ ปริวาเรนฺติ มํ สทา
อิทานิ เย เอตรหิ ชหนฺติ มานุสํ ภวํ
อปฺปตฺตมานสา เสกฺขา เต ภิกฺขู วิญฺญูครหิตา
อริยญฺชสํ โถมยนฺตา สทา ธมฺมรตา ชนา
พุชฺฌิสฺสนฺติ ชุติมนฺโต สํสารสริตา นรา
นครํ กปิลวตฺถุ เม ราชา สุทฺโธทโน ปิตา
มยฺหํ ชเนตฺติกา มาตา มายาเทวีติ วุจฺจติ
เอกูนตึสวสฺสานิ อคารํ อชฺฌาวสิหํ
สุจนฺโท โกกนุโท โกญฺโจ ตโย ปาสาทมุตฺตมา
จตฺตาฬีสสหสฺสานิ นาริโย สมลงฺกตา
ยโสธรา นาม นารี ราหุโล นาม อตฺรโช
นิมิตฺเต จตุโร ทิสฺวา อสฺสยาเนน นิกฺขมึ





ฉวสฺสํ ปธานจารํ อจรึ ทุกฺกรํ อหํ
พาราณสีอิสิปตเน ชิโน จกฺกํ ปวตฺตยึ
อหํ โคตมสมฺพุทฺโธ สรณํ สพฺพปาณินํ
โกลิโต อุปติสฺโส จ เทฺว ภิกฺขู อคฺคสาวกา
อานนฺโท นามุปฏฺฐาโก สนฺติกาวจโร มม
เขมา อุปฺปลวณฺณา จ ภิกฺขุนี อคฺคสาวิกา
จิตฺโต จ หตฺถาฬวโก อคฺคุปฏฺฐากุปาสกา
นนฺทมาตา จ อุตฺตรา อคฺคุปฏฺฐากุปาสิกา
อหํ อสฺสตฺถมูลมฺหิ ปตฺโต สมฺโพธิมุตฺตมํ
พฺยามปฺปภา สทา มยฺหํ โสฬสหตฺถมุคฺคโต
อปฺปํ วสฺสสตํ อายุ มเมตรหิ วิชฺชติ
ตาวตา ติฏฺฐมาโนหํ ตาเรสึ ชนตํ พหุํ
ฐปยิตฺวาน ธมฺโมกฺกํ ปจฺฉิมชนโพธนํ
อหํปิ น จิรสฺเสว สทฺธึ สาวกสงฺฆโต
อิเธว ปรินิพฺพิสฺสํ อคฺคิวาหารสงฺขยา
ตานิ อตุลเตชานิ อิมานิ จ ยสพลานิ อิทฺธิโย
อหํ คุณธารโณ เทโห ทฺวตฺตึสวรลกฺขณวิจิตฺโต
ทสทิสา ปภาเสตฺวา สตรํสีว ฉปฺปภา
สพฺพา สมนฺตรเหสฺสนฺติ นนุ ริตฺตา สพฺพสงฺขาราติ
โคตมพุทฺธวํโส ปญฺจวีสติโม





พุทฺธปฺปกิณฺณกกณฺโฑ
อปริเมยฺเย อิโต กปฺเป จตุโร อาสุํ วินายกา
ตณฺหงฺกโร เมธงฺกโร อโถปิ สรณงฺกโร
ทีปงฺกโร จ สมฺพุทฺโธ เอกกปฺปมฺหิ เต ชินา
ทีปงฺกรสฺส อปเรน โกณฺฑญฺโญ นาม นายโก
เอโกว เอกกปฺปมฺหิ ตาเรสิ ชนตํ พหุํ
ทีปงฺกรสฺส ภควโต โกณฺฑญฺญสฺส จ สตฺถุโน
เอเตสํ อนฺตรา กปฺปา คณนาโต อสงฺเขยฺยา
โกณฺฑญฺญสฺส อปเรน มงฺคโล นาม นายโก
เตสํปิ อนฺตรา กปฺปา คณนาโต อสงฺเขยฺยา
มงฺคโล จ สุมโน จ เรวโต โสภิโต มุนิ
เตปิ พุทฺธา เอกกปฺเป จกฺขุมนฺโต ปภงฺกรา
โสภิตสฺส อปเรน อโนมทสฺสี มหามุนิ
เตสํปิ อนฺตรา กปฺปา คณนาโต อสงฺเขยฺยา
อโนมทสฺสี ปทุโม นารโท จาปิ นายโก
เตปิ พุทฺธา เอกกปฺเป ตมนฺตกรณา มุนี
นารทสฺส อปเรน ปทุมุตฺตโร นาม นายโก
เอกกปฺปมฺหิ อุปฺปนฺโน ตาเรสิ ชนตํ พหุํ
นารทสฺส ภควโต ปทุมุตฺตรสฺส สตฺถุโน
เตสํปิ อนฺตรา กปฺปา คณนาโต อสงฺเขยฺยา




กปฺปสตสหสฺสมฺหิ เอโก อาสิ มหามุนิ
ปทุมุตฺตโร โลกวิทู อาหุตีนํ ปฏิคฺคโห
ตึสกปฺปสหสฺสมฺหิ ทุเว อาสึสุ นายกา
สุเมโธ จ สุชาโต จ โอรโต ปทุมุตฺตโร
อฏฺฐารสกปฺปสเต ตโย อาสึสุ นายกา
ปิยทสฺสี อตฺถทสฺสี ธมฺมทสฺสี จ นายกา
โอรโต จ สุชาตสฺส สมฺพุทฺธา ทิปทุตฺตมา
เอกกปฺปมฺหิ สมฺพุทฺธา โลเก อปฺปฏิปุคฺคลา
จตุนวุเต อิโต กปฺเป เอโก อาสิ มหามุนิ
สิทฺธตฺโถ โส โลกวิทู สลฺลกฺขโต อนุตฺตโร
เทฺวนวุเต อิโต กปฺเป ทุเว อาสึสุ นายกา
ติสฺโส ปุสฺโส จ สมฺพุทฺโธ อสโม อปฺปฏิปุคฺคโล
เอกนวุเต อิโต กปฺเป วิปสฺสี โลกนายโก
โสปิ พุทฺโธ การุณิโก สตฺเต โมเจสิ พนฺธนา
เอกตฺตึเส อิโต กปฺเป ทุเว อาสึสุ นายกา
สิขี จ เวสฺสภู เจว อสมา อปฺปฏิปุคฺคลา
อิมมฺหิ ภทฺทเก กปฺเป ตโย อาสึสุ นายกา
กุกฺกุสนฺโธ โกนาคมโน กสฺสโป จาปิ นายโก
อหเมตรหิ สมฺพุทฺโธ เมตฺเตยฺโย จาปิ เหสฺสติ




เอเตปิเม ปญฺจ พุทฺธา ธีรา โลกานุกมฺปกา
เอเตสํ ธมฺมราชูนํ อญฺเญสํ เนกโกฏินํ
อาจิกฺขิตฺวาน ตํ มคฺคํ นิพฺพุโต โส สสาวโกติ
พุทฺธปฺปกิณฺณกกณฺโฑ นิฏฺฐิโต
ธาตุภาชนียกถา
มหาโคตโม ชินวโร กุสินารมฺหิ นิพฺพุโต
ธาตุวิตฺถาริกํ อาสิ เตสุ เตสุ ปเทสโต
เอโก อชาตสตฺตุสฺส เอโก เวสาลิยา ปุเร
เอโก กปิลวตฺถุสฺมึ เอโก จ อลฺลกปฺปเก
เอโก จ รามคามมฺหิ เอโก จ เวฏฺฐทีปเก
เอโก ปาเวยฺยเก มลฺเล เอโก จ โกสินารเก
ตุมฺพสฺส ถูปํ กาเรสิ พฺราหฺมโณ โทณสวฺหโย
องฺคารถูปํ กาเรสุํ โมริยา ตุฏฺฐมานสา
อฏฺฐ สารีริกา ถูปา นวโม ตุมฺพเจติโย
องฺคารถูโป ทสโม ตทาเยว ปติฏฺฐิโต

เอกา ทาฐา ติทสปุเร เอกา นาคปุเร อหุ
เอกา คนฺธารวิสเย เอกา กาลิงฺคราชิโน




จตฺตาฬีสสมา ทนฺตา เกสา โลมา จ สพฺพโส
เทวา หรึสุ เอเกกํ จกฺกวาฬปรมฺปรา
วชิรายํ ภควโต ปตฺโต ทณฺโฑ จ จีวรํ
นิวาสนํ กุลฆเร ปจฺจตฺถรณํ สิลวฺหเย
ปาฏลีปุตฺตนคเร กรกํ กายพนฺธนํ
จมฺปายํ อุทกสาฏกา อุณฺณโลมญฺจ โกสเล
กาสาวกํ พฺรหฺมโลเก เวฐนํ ติทเส ปุเร
ปาสาณเก ปทํ เสฏฺฐํ ยถาปิ กจฺฉตํ ปุรํ
นิสีทนํ อวนฺตีสุ เทวรฏฺเฐ อตฺถรณํ ตทา
อรณิ จ มิถิลายํ วิเทเห ปริสาวนํ
วาสี สูจิฆรญฺจาปิ อินฺทปตฺถปุเร ตทา
ปริกฺขารา อวเสสา ชนปทนฺตเก ตทา
ปริภุตฺตานิ มุนินา มเหสฺสนฺติ มนุชา ตทา
ธาตุวิตฺถาริกํ อาสิ โคตมสฺส มเหสิโน
ปาณีนํ อนุกมฺปาย อหุ โปราณิกํ ตทาติ
ธาตุภาชนียกถา นิฏฺฐิตา
พุทฺธวํโส นิฏฺฐิโต








สุตฺตนฺตปิฏเก ขุทฺทกนิกายสฺส
จริยาปิฏกํ


สุตฺตนฺตปิฏเก ขุทฺทกนิกายสฺส
จริยาปิฏกํ

นโม ตสฺส ภควโต อรหโต สมฺมาสมฺพุทฺธสฺส
ทานปารมิตา
ปฐมํ อกิตฺติจริยํ
กปฺเป จ สตสหสฺเส จตุโร จ อสงฺเขยฺเย
เอตฺถนฺตเร ยํ จริตํ สพฺพนฺตํ โพธิปาจนํ
อตีตกปฺเป จริตํ ฐปยิตฺวา ภวาภเว
อิมมฺหิ กปฺเป จริตํ ปวกฺขิสฺสํ สุโณหิ เม
ยทา อหํ พฺรหารญฺเญ สุญฺเญ วิวนกานเน
อชฺโฌคเหตฺวา วิหรามิ อกิตฺติ นาม ตาปโส
ตทา มํ ตปเตเชน สนฺตตฺโต ติทิวาภิภู
ธาเรนฺโต พฺราหฺมณวณฺณํ ภิกฺขาย มํ อุปาคมิ
ปวนา อาภฏํ ปณฺณํ อเตลญฺจ อโลณิกํ
มม ทฺวาเร ฐิตํ ทิสฺวา สกฏาเหน อากิรึ
ตสฺส ทตฺวานหํ ปณฺณํ นิกุชฺชิตฺวาน ภาชนํ
ปุเนสนํ ชหิตฺวาน ปาวิสึ ปณฺณสาลกํ



ทุติยํ ทิวสํ ตติยํปิ อุปคจฺฉิ มมนฺติเก
อกมฺปิโต อโนลคฺโค เอวเมวมทาสหํ
น เม ตปฺปจฺจยา อตฺถิ สรีรสฺมึ วิวณฺณิยํ
ปีติสุเขน รติยา วีตินาเมมิ ตํ ทิวํ
ยทิ มาสํปิ ทฺวิมาสํ ทกฺขิเณยฺยํ วรํ ลเภ
อกมฺปิโต อโนลีโน ทเทยฺยํ ทานมุตฺตมํ
น ตสฺส ทานํ ททมาโน ยสํ ลาภญฺจ ปตฺถยึ
สพฺพญฺญุตํ ปตฺถยาโน ตานิ กมฺมานิ อาจรินฺติ
อกิตฺติจริยํ ปฐมํ
ทุติยํ สงฺขพฺราหฺมณจริยํ
ปุนาปรํ ยทา โหมิ พฺราหฺมโณ สงฺขสวฺหโย
มหาสมุทฺทํ ตริตุกาโม อุปคจฺฉามิ ปฏฺฏนํ
ตตฺถทฺทสามิ ปฏิปเถ สยมฺภุํ อปราชิตํ
กนฺตารมทฺธานํ ปฏิปนฺนํ ตตฺตาย กฐินภูมิยา
ตมหํ ปฏิปเถ ทิสฺวา อิมมตฺถํ วิจินฺตยึ
อิมํ เขตฺตํ อนุปฺปตฺตํ ปุญฺญกามสฺส ชนฺตุโน
ยถาปิ กสฺสโก ปุริโส เขตฺตํ ทิสฺวา มหารามํ
น ตตฺถ พีชํ โรเปติ น โส ธญฺเญน อตฺถิโก



เอวเมวาหํ ปุญฺญกาโม ทิสฺวา เขตฺตํ วรุตฺตมํ
ยทิ การํ น กโรมิ นาหํ ปุญฺเญน อตฺถิโก
ยถา อมจฺโจ มุทฺทกาโม รญฺโญ อนฺเตปุเร ชเน
น เทติ เตสํ ธนธญฺญํ มุทฺทโต ปริหายติ
เอวเมวาหํ ปุญฺญกาโม วิปุลํ ทิสฺวาน ทกฺขิณํ
ยทิ ตตฺถ ทานํ น ทามิ ปริหายิสฺสามิ ปุญฺญโต
เอวาหํ จินฺตยิตฺวาน โอโรหิตฺวา อุปาหนา
ตสฺส ปาทานิ วนฺทิตฺวา อทาสึ ฉตฺตุปาหนํ
เตนาหํ สตคุณโต สุขุมาโล สุเขธิโต
อปิจ ทานํ ปริปูเรนฺโต เอวํ ตสฺส อทาสหนฺติ
สงฺขพฺราหฺมณจริยํ ทุติยํ
ตติยํ กุรุธมฺมจริยํ
ปุนาปรํ ยทา โหมิ อินฺทปตฺเถ ปุรุตฺตเม
ราชา ธนญฺชโย นาม กุสเลหิ ทสหุปาคโต
กาลิงฺครฏฺฐวิสยา พฺราหฺมณา อุปคจฺฉุ มํ
อยาจุํ มํ หตฺถินาคํ ธญฺญํ มงฺคลสมฺมตํ
อวุฏฺฐิโก ชนปโท ทุพฺภิกฺโข ฉาตโก มหา
ททาหิ ปวรํ นาคํ นีลํ อญฺชนสวฺหยํ




น เม ยาจกมนุปฺปตฺเต ปฏิกฺเขโป อนุจฺฉโว
มา เม ภิชฺชิ สมาทานํ ทสฺสามิ วิปุลํ คชํ
นาคํ คเหตฺวา โสณฺฑาย ภิงฺคาเร รตนามเย
ชลํ หตฺเถ อากิริตฺวา พฺราหฺมณานํ อทํ คชํ
ตสฺส นาเค ปทินฺนมฺหิ อมจฺจา เอตทพฺรวว
กึ นุ ตุยฺหํ วรํ นาคํ ยาจกานํ จ ทสฺสสิ
ธญฺญํ มงฺคลสมฺปนฺนํ สงฺคามวิชยุตฺตมํ
ตสฺส นาเค ปทินฺนมฺหิ กินฺเต รชฺชํ กริสฺสติ
รชฺชมฺปิ เม ทเท สพฺพํ สรีรํ ทชฺชมตฺตโน
สพฺพญฺญุตํ ปิยํ มยฺหํ ตสฺมา นาคํ อทาสหนฺติ
กุรุธมฺมจริยํ ตติยํ
จตุตฺถํ มหาสุทสฺสนจริยํ
กุสาวติมฺหิ นคเร ยทา อาสึ มหีปติ
มหาสุทสฺสโน นาม จกฺกวตฺติ มหพฺพโล
ตตฺถาหํ ทิวเส ติกฺขตฺตุํ โฆสาเปมิ ตหึ ตหึ
โก กึ อิจฺฉติ ปตฺเถติ กสฺส กึ ทิยฺยตู ธนํ
โก ฉาตโก โก ตสิโต โก มาลํ โก วิเลปนํ
นานารตฺตานิ วตฺถานิ โก นคฺโค ปริทหิสฺสติ
โก ปเถ ฉตฺตมาเทติ โกปาหนา มุทู สุภา



อิติ สายญฺจ ปาโต จ โฆสาเปมิ ตหึ ตหึ
น ตํ ทสสุ ฐาเนสุ น หิ ฐานสเตสุ วา
อเนกสตฐาเนสุ ปฏิยตฺตํ ยาจเก ธนํ
ทิวา วา ยทิวา รตฺตึ ยทิ เอติ วณิพฺพโก
ลทฺธา ยทิจฺฉกํ โภคํ ปูรหตฺโถว คจฺฉติ
เอวรูปํ มหาทานํ อทาสึ ยาวชีวิกํ
นปาหํ เทสฺสํ ธนํ ทมฺมิ นปิ นตฺถิ นิจโย มยิ
ยถาปิ อาตุโร นาม โรคโต ปริมุตฺติยา
ธเนน เวชฺชํ ตปฺเปตฺวา โรคโต ปริมุจฺจติ
ตเถวาหํ ชานมาโน ปริปูเรตุํ อเสสโต
อูนมนํ ปูรยิตุํ เทมิ ทานํ วณิพฺพเก
นิราลโย อปจฺจาโส สมฺโพธิมนุปตฺติยาติ
มหาสุทสฺสนจริยํ จตุตฺถํ
ปญฺจมํ มหาโควินฺทจริยํ
ปุนาปรํ ยทา โหมิ สตฺตราชปุโรหิโต
ปูชิโต นรเทเวหิ มหาโควินฺทพฺราหฺมโณ
ตทาหํ สตฺตรชฺเชสุ ยํ เม อาสิ อุปายนํ
เตน เทมิ มหาทานํ อกฺโขภํ สาครูปมํ



น เม เทสฺสํ ธนธญฺญํ นปิ นตฺถิ นิจโย มยิ
สพฺพญฺญุตํ ปิยํ มยฺหํ ตสฺมา เทมิ วรํ ธนนฺติ
มหาโควินฺทจริยํ ปญฺจมํ
ฉฏฺฐํ เนมิราชจริยํ
ปุนาปรํ ยทา โหมิ มิถิลายํ ปุรุตฺตเม
เนมิ นาม มหาราชา ปณฺฑิโต กุสลตฺถิโก
ตทาหํ มาปยิตฺวาน จตุสาลํ จตุมฺมุขํ
ตตฺถ ทานํ ปวตฺเตสึ มิคปกฺขินราทินํ
อจฺฉาทนํ สยนญฺจ อนฺนํ ปานญฺจ โภชนํ
อพฺโพจฺฉินฺนํ กริตฺวาน มหาทานํ ปวตฺตยึ
ยถาปิ เสวโก สามึ ธนเหตุมุปาคโต
กาเยน วาจามนสา อาราธนียเมสติ
ตเถวาหํ สพฺพภเว ปริเยสิสฺสามิ โพธิชํ
ทาเนน สตฺเต ตปฺเปตฺวา อิจฺฉามิ โพธิมุตฺตมนฺติ
เนมิราชจริยํ ฉฏฺฐํ
สตฺตมํ จนฺทกุมารจริยํ
ปุนาปรํ ยทา โหมิ เอกราชสฺส อตฺรโช
นคเร ปุปฺผวติยา กุมาโร จนฺทสวฺหโย



ตทาหํ ยชนา มุตฺโต นิกฺขนฺโต ยญฺญวา ตโต
สํเวคํ ชนยิตฺวาน มหาทานํ ปวตฺตยึ
นาหํ ปิวามิ ขาทามิ นปิ ภุญฺชามิ โภชนํ
ทกฺขิเณยฺเย อทตฺวาน อปิ ฉปฺปญฺจ รตฺติโย
ยถาปิ วาณิโช นาม กตฺวาน ภณฺฑสญฺจยํ
ยตฺถ ลาโภ มหา โหติ ตตฺถ ตํ หรติ ภณฺฑกํ
ตเถว สกภุตฺตํปิ ปเร ทินฺนํ มหปฺผลํ
ตสฺมา ปรสฺส ทาตพฺพํ สตภาโค ภวิสฺสติ
เอตมตฺถวสํ ญตฺวา เทมิ ทานํ ภวาภเว
น ปฏิกฺกมามิ ทานโต สมฺโพธิมนุปตฺติยาติ
จนฺทกุมารจริยํ สตฺตมํ
อฏฺฐมํ สิวิราชจริยํ
อริฏฺฐสวฺหเย นคเร สิวิ นามาสิ ขตฺติโย
นิสชฺช ปาสาทวเร เอวํ จินฺเตสหํ ตทา
ยงฺกิญฺจิ มานุสํ ทานํ อทินฺนํ เม น วิชฺชติ
โยปิ ยาเจยฺย มํ จกฺขุํ ทเทยฺยํ อวิกมฺปิโต
มม สงฺกปฺปมญฺญาย สกฺโก เทวานมิสฺสโร
นิสินฺโน เทวปริสาย อิทํ วจนมพฺรวิ




นิสชฺช ปาสาทวเร สิวิ ราชา มหิทฺธิโก
จินฺเตนฺโต วิวิธํ ทานํ อเทยฺยํ โส น ปสฺสติ
ตถนฺนุ วิตถนฺเนตํ หนฺท วีมํสยามิ ตํ
มุหุตฺตํ อาคเมยฺยาถ ยาว ชานามิ ตํ มนํ
ปเวธมาโน ปลิตสิโร วลิคตฺโต ชราตุโร
อนฺธวณฺโณ จ หุตฺวาน ราชานํ อุปสงฺกมิ
โส ตทา ปคฺคเหตฺวาน วามํ ทกฺขิณพาหุญฺจ
สิรสฺมึ อญฺชลึ กตฺวา อิทํ วจนมพฺรวิ
ยาจามิ ตํ มหาราช ธมฺมิก รฏฺฐวฑฺฒน
ตว ทานรตา กิตฺติ อุคฺคตา เทวมานุเส
อุโภปิ เนตฺตา นยนา อนฺธอุปหตา มม
เอกํ เม นยนํ เทหิ ตฺวํปิ เอเกน ยาปย
ตสฺสาหํ วจนํ สุตฺวา หฏฺโฐ สํวิคฺคมานโส
กตญฺชลี เวทชาโต อิทํ วจนมพฺรวึ
อิทานาหํ จินฺตยิตฺวาน ปาสาทโต อิธาคโต
ตฺวํ มม จิตฺตมญฺญาย เนตฺตํ ยาจิตุมาคโต
อโหเม มานสํ สิทฺธํ สงฺกปฺโป เม ปริปูริโต
อทินฺนปุพฺพํ ทานวรํ อชฺช ทสฺสามิ ยาจเก
เอหิ สิวก อุฏฺเฐหิ มา ทนฺธยิ มา ปเวธยิ
อุโภปิ นยนํ เทหิ อุปฺปาเฏตฺวา วณิพฺพเก




ตโต โส โจทิโต มยฺหํ สิวโก วจนงฺกโร
อุทฺธริตฺวาน ปาทาสิ ตาลมิญฺชํว ยาจเก
ททมานสฺส เทนฺตสฺส ทินฺนทานสฺส เม สโต
จิตฺตสฺส อญฺญถา นตฺถิ โพธิยาเยว การณา
น เม เทสฺสา อุโภ จกฺขุ อตฺตาปิ เม น เทสฺสิโย
สพฺพญฺญุตํ ปิยํ มยฺหํ ตสฺมา จกฺขุํ อทาสหนฺติ
สิวิราชจริยํ อฏฺฐมํ
นวมํ เวสฺสนฺตรจริยํ
ยา เม อโหสิ ชนิกา ผุสฺสตี นาม ขตฺติยา
สา อตีตาสุ ชาตีสุ สกฺกสฺส มเหสี สิยา
ตสฺสา อายุกฺขยํ ทิสฺวา เทวินฺโท เอตทพฺรวิ
ททามิ เต ทสวเร วรภทฺเท ยทิจฺฉสิ
เอวํ วุตฺตาว สา เทวี สกฺกํ ปุนิทมพฺรวิ
กึ นุ เม อปราธตฺถิ กึ นุ เทสฺสา อหนฺตว
รมฺมา จาเวสิ มํ ฐานา วาโตว ธรณีรุหํ
เอวํ วุตโตว โส สกฺโก ปุน ตสฺสิทมพฺรวิ
น เจว เต กตํ ปาปํ น จ เม ตฺวมสิ อปฺปิยา
เอตฺตกํเยว เต อายุ จวนกาโล ภวิสฺสติ
ปฏิคฺคณฺห มยา ทินฺเน วเร ทส วรุตฺตเม





สกฺเกน สา ทินฺนวรา ตุฏฺฐหฏฺฐา ปโมทิตา
มมํ อพฺภนฺตรํ กตฺวา ผุสฺสตี ทส วเร วริ
ตโต จุตา สา ผุสฺสตี ขตฺติเย อุปปชฺชถ
เชตุตฺตรมฺหิ นคเร สญฺชเยน สมาคมิ
ยทาหํ ผุสฺสติยา กุจฺฉึ โอกฺกนฺโต ปิยมาตุยา
มม เตเชน เม มาตา สทา ทานรตา อหุ
อธเน อาตุเร ชิณฺเณ ยาจเก อทฺธิเก ชเน
สมเณ พฺราหฺมเณ ขีเณ เทติ ทานํ อกิญฺจเน
ทส มาเส ธารยิตฺวา กโรนฺเต ปุรํ ปทกฺขิณํ
เวสฺสานํ วีถิยา มชฺเฌ ชเนสิ ผุสฺสตี มมํ
น มยฺหํ มตฺติกํ นามํ นปิ เปตฺติกสมฺภวํ
ชาเตตฺถ เวสฺสวีถิยํ ตสฺมา เวสฺสนฺตโร อหุ
ยทาหํ ทารโก โหมิ ชาติยา อฏฺฐวสฺสิโก
ตทา นิสชฺช ปาสาเท ทานํ ทาตุํ วิจินฺตยึ
หทยํ ทเทยฺยํ จกฺขุํ มํสํปิ รุธิรํปิ จ
ทเทยฺยํ กายํ สาเวตฺวา ยทิ โก ยาจเย มมํ
สภาวํ จินฺตยนฺตสฺส อกปฺปิตมสณฺฐิตํ
อกมฺปิ ตตฺถ ปฐวี สิเนรุวนวฏํสกา
อนฺวฑฺฒมาเส ปนฺนรเส ปุณฺณมาเส อุโปสเถ
ปจฺจยํ นาคมารุยฺห ทานํ ทาตุํ อุปาคมึ




กาลิงฺครฏฺฐวิสยา พฺราหฺมณา อุปคจฺฉุ มํ
อยาจุํ มํ หตฺถินาคํ ธญฺญํ มงฺคลสมฺมตํ
อวุฏฺฐิโก ชนปโท ทุพฺภิกฺโข ฉาตโก มหา
ททาหิ ปวรํ นาคํ สพฺพเสตํ คชุตฺตมํ
ททามิ น วิกมฺปามิ ยํ มํ ยาจนฺติ พฺราหฺมณา
สนฺตํ นปฺปฏิคุยฺหามิ ทาเน เม รมตี มโน
น เม ยาจกมนุปฺปตฺเต ปฏิกฺเขโป อนุจฺฉโว
มา เม ภิชฺชิ สมาทานํ ทสฺสามิ วิปุลํ คชํ
นาคํ คเหตฺวา โสณฺฑาย ภิงฺคาเร รตนามเย
ชลํ หตฺเถ อากิริตฺวา พฺราหฺมณานํ อทํ คชํ
ปุนาปรํ ททนฺตสฺส สพฺพเสตํ คชุตฺตมํ
ตทาปิ ปฐวี กมฺปิ สิเนรุวนวฏํสกา
ตสฺส นาคสฺส ทาเนน สิวโย กุทฺธา สมาคตา
ปพฺพาเชสุํ สกา รฏฺฐา วงฺกํ คจฺฉตุ ปพฺพตํ
เตสํ นิจฺฉุภมานานํ อกมฺปิตมสณฺฐิตํ
มหาทานํ ปวตฺเตตุํ เอกวรมยาจิหํ
ยาจิตา สิวโย สพฺเพ เอกํ วรมทํสุ เม
สาวยิตฺวา กณฺณเภรึ มหาทานํ ททามหํ
อเถตฺถ วตฺตตี สทฺโท ติมุโล เภรโว มหา
ทาเนนิมํ นีหรนฺติ ปุน ทานํ ททาตยํ




หตฺถี อสฺเส รเถ ทตฺวา ทาสึ ทาสํ ควํ ธนํ
มหาทานํ ททิตฺวาน นครา นิกฺขมึ ตทา
นิกฺขมิตฺวาน นครา นิวตฺเตตฺวา วิโลกิเต
ตทาปิ ปฐวี กมฺปิ สุเนรุวนวฏํสกา
จตุวาหิรถํ ทตฺวา ฐตฺวา จตุมหาปเถ
เอกากิโก อทุติโย มทฺทึ เทวีทมพฺรวึ
ตฺวํ มทฺทิ กณฺหํ คณฺหาหิ ลหุกา เอสา กนิฏฺฐกา
อหํ ชาลึ คหิสฺสามิ ครุโก ภาติโก หิ โส
ปทุมํ ปุณฺฑรีกํว มทฺที กณฺหาชินํ คหิ
อหํ สุวณฺณพิมฺพํ ว ชาลึ ขตฺติยมคฺคหึ

อภิชาตา สุขุมาลา ขตฺติยา จตุโร ชนา
วิสมสมํ อกฺกมนฺตา วงฺกํ คจฺฉาม ปพฺพตํ
เย เกจิ มนุชา เอนฺติ อนุมคฺเค ปฏิปเถ
มคฺคนฺเต ปฏิปุจฺฉาม กุหึ วงฺกตปพฺพโต
เต ตตฺถ อเมฺห ปสฺสิตฺวา กรุณํ คิรมุทีรยุํ
ทุกฺขนฺเต ปฏิเวเทนฺติ ทูเร วงฺกตปพฺพโต
ยทิ ปสฺสนฺติ ปวเน ทารกา ผลิเต ทุเม
เตสํ ผลานํ เหตุมฺหิ อุปโรทนฺติ ทารกา
โรทนฺเต ทารเก ทิสฺวา อุพฺภิคฺคา วิปุลา ทุมา
สยเมโวนมิตฺวาน อุปคจฺฉนฺติ ทารเก






อิทํ อจฺฉริยํ ทิสฺวา อพฺภูตํ โลมหํสนํ
สาธุการํ ปวตฺเตสิ มทฺที สพฺพงฺคโสภณา
อจฺเฉรํ วต โลกสฺมึ อพฺภูตํ โลมหํสนํ
เวสฺสนฺตรสฺส เตเชน สยเมโวนตา ทุมา
สงฺขิปึสุ ปถํ ยกฺขา อนุกมฺปาย ทารเก
นิกฺขนฺตทิวเสเนว เจตรฏฺฐมุปาคมม
สฏฺฐิ ราชสหสฺสานิ ตทา วสนฺติ มาตุลา
สพฺเพ ปญฺชลิกา หุตฺวา โรทมานา อุปาคมม
ตตฺถ วตฺเตตฺวา สลฺลาปํ เจเตหิ เจตปุตฺเตหิ
เต ตโต นิกฺขมิตฺวาน วงฺกํ อคมุ ปพฺพตํ
อามนฺตยิตฺวา เทวินฺโท วิสฺสุกมฺมํ มหิทฺธิกํ
อสฺสมํ สุกตํ รมฺมํ ปณฺณสาลํ สุมาปย
สกฺกสฺส วจนํ สุตฺวา วิสฺสุกมฺโม มหิทฺธิโก
อสฺสมํ สุกตํ รมฺมํ ปณฺณสาลํ สุมาปยิ
อชฺโฌคเหตฺวา ปวนํ อปฺปสทฺทํ นิรากุลํ
จตุโร ชนา มยํ ตตฺถ วสาม ปพฺพตนฺตเร
อหญฺจ มทฺที เทวี จ ชาลี กณฺหาชินา จุโภ
อญฺญมญฺญํ โสกนุทา วสาม อสฺสเม ตทา
ทารเก อนุรกฺขนฺโต อสุญฺเญ โหมิ อสฺสเม
มทฺที ผลํ อาหรติ โปเสติ สา ตโย ชเน



ปวเน วสมานสฺส อตฺถิโก มํ อุปาคมิ
อยาจิ ปุตฺตเก มยฺหํ ชาลึ กณฺหาชินํ จุโภ
ยาจกํ อุปคตํ ทิสฺวา หาโส เม อุปปชฺชถ
อุโภ ปุตฺเต คเหตฺวาน อทาสึ พฺราหฺมเณ ตทา
สเก ปุตฺเต จชนฺตสฺส ชูชเก พฺราหฺมเณ ยทา
ตทาปิ ปฐวี กมฺปิ สิเนรุวนวฏํสกา
ปุนเทว สกฺโก โอรุยฺห หุตฺวา พฺราหฺมณสนฺนิโภ
อยาจิ มํ มทฺทึ เทวึ สีลวตึ ปติพฺพตํ
มทฺทึ หตฺเถ คเหตฺวาน อุทกญฺชลิ ปูรย
ปสนฺนมนสงฺกปฺโป ตสฺส มทฺทึ อทาสหํ
มทฺทิยา ทียมานาย คคเน เทวา ปโมทิตา
ตทาปิ ปฐวี กมฺปิ สิเนรุวนวฏํสกา
ชาลึ กณฺหาชินํ ธีตุํ มทฺทึ เทวึ ปติพฺพตํ
จชมาโน น จินฺเตสึ โพธิยาเยว การณา
น เม เทสฺสา อุโภ ปุตฺตา มทฺท เทวี น เทสฺสิยา
สพฺพญฺญุตํ ปิยํ มยฺหํ ตสฺมา ปิเย อทาสหํ
ปุนาปรํ พฺรหารญฺเญ มาตาปิตุสมาคเม
กรุณํ ปริเทวนฺเต สลฺลปนฺเต สุขํ ทุกฺขํ
หิโรตฺตปฺเปน ครูนํ อุภินฺนํ อุปสงฺกมิ
ตทาปิ ปฐวี กมฺปิ สิเนรุวนวฏํสกา




ปุนาปรํ พฺรหารญฺญา นิกฺขมิตฺวา สญาติภิ
ปวิสามิ ปุรํ รมฺมํ เชตุตฺตรปุรุตฺตมํ
รตนานิ สตฺต วสฺสึสุ มหาเมโฆ ปวสฺสถ
ตทาปิ ปฐวี กมฺปิ สิเนรุวนวฏํสกา
อเจตนายํ ปฐวี อวิญฺญาย สุขํ ทุกฺขํ
สาปิ ทานพลา มยฺหํ สตฺตกฺขตฺตุมกมฺปถาติ
เวสฺสนฺตรจริยํ นวมํ
ทสมํ สสปณฺฑิตจริยํ
ปุนาปรํ ยทา โหมิ สสโก ปวนจาริโก
ติณปณฺณสากผลภกฺโข ปรเหฐนวิวชฺชิโต
มกฺกโฏ จ สิงฺคาโล จ สุตฺตโปโต จหํ ตทา
วสาม เอกสมคฺคา สายํ ปาโต จ ทิสฺสเร
อหนฺเต อนุสาสามิ กิริเย กลฺยาณปาปเก
ปาปานิ ปริวชฺเชถ กลฺยาเณ อภินิวิสฺสถ
อุโปสถมฺหิ ทิวเส จนฺทํ ทิสฺวาน ปูริตํ
เอเตสํ ตตฺถ อาจิกฺขึ ทิวโส อชฺชุโปสโถ
ทานานิ ปฏิยาเทถ ทกฺขิเณยฺยสฺส ทาตเว
ทตฺวา ทานํ ทกฺขิเณยฺเย อุปวสฺสถุโปสถํ




เต เม สาธูติ วตฺวาน ยถาสตฺติ ยถาพลํ
ทานานิ ปฏิยาเทตฺวา ทกฺขิเณยฺยํ คเวสิสุํ
อหํ นิปชฺช จินฺเตสึ ทานํ ทกฺขิณนุจฺฉวํ
ยทิหํ ลเภ ทกฺขิเณยฺยํ กึ เม ทานํ ภวิสฺสติ
น เม อตฺถิ ติลมุคฺคา น มาสา ตณฺฑุลา ฆตํ
อหํ ติเณน ยาเปมิ น สกฺกา ติณทาตเว
ยทิ โกจิ เอติ ทกฺขิเณยฺโย ภิกฺขาย มม สนฺติเก
ทชฺชาหํ สกมตฺตานํ น โส ตุจฺโฉ คมิสฺสติ
มม สงฺกปฺปมญฺญาย สกฺโก พฺราหฺมณวณฺณินา
อาสยํ เม อุปคจฺฉิ ทานํ วีมํสนาย เม
ตมหํ ทิสฺวาน สนฺตุฏฺโฐ อิทํ วจนมพฺรวึ
สาธุ โขสิ อนุปฺปตฺโต ฆาสเหตุ มมนฺติเก
อทินฺนปุพฺพํ ทานวรํ อชฺช ทสฺสามิ เต อหํ
ตุวํ สีลคุณูเปโต อยุตฺตนฺเต ปรเหธนํ
เอหิ อคฺคึ ปทีเปหิ นานากฏฺเฐ สมานย
อหํ ปจิสฺสมตฺตานํ ปกฺกํ ตฺวํ ภกฺขยิสฺสสิ
สาธูติ โส หฏฺฐมโน นานากฏฺเฐ สมานยิ
มหนฺตํ อกาสิ จิตฺตกํ กตฺวานงฺคารคพฺภกํ
อคฺคึ ตตฺถ ปทีเปสิ ยถา โส ขิปฺปํ มหาภเว
โผเฏตฺวา รชคเต คตฺเต เอกมนฺตํ อุปาวิสึ



ยทา มหากฏฺฐปุญฺโช อาทิตฺโต ธมธมายติ
ตทุปฺปติตฺวา ปปติ มชฺเฌ ชาลสิขนฺตเร
ยถา สีโตทกํ นาม ปวิฏฺฐํ ยสฺส กสฺสจิ
สเมติ ทรถปริฬาหํ อสฺสาทํ เทติ ปีติ จ
ตเถว ชลิตํ อคฺคึ ปวิฏฺฐสฺส มมํ ตทา
สพฺพํ สเมติ ทรถํ ยถา สีโตทกํ วิย
ฉวิ จมฺมญฺจ มํสญฺจ นฺหารุ อฏฺฐิ หทยพนฺธนํ
เกวลํ สกลํ กายํ พฺราหฺมณสฺส อทาสหนฺติ
สสปณฺฑิตจริยํ ทสมํ
ตสฺสุทฺทานํ
อกิตฺติ พฺราหฺมโณ สงฺโข กุรุราชา ธนญฺชโย
มหาสุทสฺสโน ราชา มหาโควินฺทพฺราหฺมโณ
เนมิ จนฺทกุมาโร จ สิวิ เวสฺสนฺตโร สโส
อหเมว ตทา อาสึ โย เต ทานวเร อทา
เอเต ทานปริกฺขารา เอเต ทานสฺส ปารมี
ชีวิตํ ยาจเก ทตฺวา อิมํ ปารมิ ปูรยึ
ภิกฺขาย อุปคตํ ทิสฺวา สกตฺตานํ ปรจฺจชึ
ทาเนน เม สโม นตฺถิ เอสา เม ทานปารมีติ
ทานปารมิตา นิฏฺฐิตา



สีลปารมิตา
ปฐมํ สีลวนาคจริยํ
ยทา อโหสึ ปวเน กุญฺชโร มาตุโปสโก
น ตทา อตฺถิ มหิยา คุเณน มม สาทิโส
ปวเน ทิสฺวา วนจโร รญฺโญ มํ ปฏิเวทยิ
ตวานุจฺฉโว มหาราช คโช อสติ กานเน
น ตสฺส ปริกฺขายตฺโถ นปิ อาฬฺหกกาสุยา
สมาคหิเต โสณฺฑาย สยเมว อิเธหิติ
ตสฺส ตํ วจนํ สุตฺวา ราชาปิ ตุฏฺฐมานโส
เปเสสิ หตฺถิทมกํ เฉกาจริยํ สุสิกฺขิตํ
คนฺตฺวา โส หตฺถิทมโก อทฺทส ปทุมสฺสเร
ภิสมูฬาลํ อุทฺธรนฺตํ ยาปนตฺถาย มาตุยา
วิญฺญาย เม สีลคุณํ ลกฺขณํ อุปธารยิ
เอหิ ปุตฺตาติ วตฺวาน โสณฺฑาย มม อคฺคหิ
ยํ เม ตทา ปากติกํ สรีรานุคตํ พลํ
อชฺช นาคสหสฺสานํ พเลน สมสาทิสํ
ยทิหนฺเตสํ ปกุปฺเปยฺยํ อุเปตํ คหณาย มํ
ปฏิพโล ภเว เตสํ ยาว รชฺชมฺปิ มานุสํ



อปิจาหํ สีลรกฺขาย สีลปารมิปูริยา
น กโรมิ จิตฺเต อญฺญถตฺตํ ปกฺขิปนฺตํ มมาฬฺหเก
ยทิ เต มํ ตตฺถ โกเฏยฺยุํ ผรสูหิ โตมเรหิ จ
เนว เตสํ ปกุปฺเปยฺยํ สีลขณฺฑภยา มมาติ
สีลวนาคจริยํ ปฐมํ
ทุติยํ ภูริทตฺตจริยํ
ปุนาปรํ ยทา โหมิ ภูริทตฺโต มหิทฺธิโก
วิรูปกฺเขน มหารญฺญา เทวโลกมคจฺฉหํ
ตตฺถ ปสฺสิตฺวาหํ เทเว เอกนฺตํ สุขสมปฺปิเต
ตํ สคฺคํ คมนตฺถาย สีลพฺพตํ สมาทยึ
สรีรกิจฺจํ กตฺวาน ภุตฺวา ยาปนมตฺตกํ
จตุโร องฺเค อธิฏฺฐาย เสมิ วมฺมิกมุทฺธนิ
ฉวิยา จมฺเมน มํเสน นฺหารูหิ อฏฺฐิเกหิ วา
ยสฺส เอเตน กรณียํ ทินฺนํเยว หราตุ โส
สํสิโต อกตญฺญุนา อาลมฺพาโน มมคฺคหิ
เปฬาย ปกฺขิปิตฺวาน กีเฬติ มํ ตหึ ตหึ
เปฬาย ปกฺขิปนฺเตปิ มํ มทฺทนฺเตปิ ปาณินา
อาลมฺพาเน น กุปฺปามิ สีลขณฺฑภยา มม



สกชีวิตปริจฺจาโค ติณโตปิ ลหุโก มยิ
สีลวีติกฺกโม มยฺหํ ปฐวี อุพฺพตฺตนา วิย
นิรนฺตรํ ชาติสตํ จเชยฺยํ มม ชีวิตํ
เนว สีลํ ปภินฺเทยฺยํ จตุนฺนํ ทีปาน เหตุปิ
อปิจาหํ สีลรกฺขาย สีลปารมิปูริยา
น กโรมิ จิตฺเต อญฺญถตฺตํ ปกฺขิปนฺตํปิ เปฬเกติ
ภูริทตฺตจริยํ ทุติยํ
ตติยํ จมฺเปยฺยจริยํ
ปุนาปรํ ยทา โหมิ จมฺเปยฺยโก มหิทฺธิโก
ตทาปิ ธมฺมิโก อาสึ สีลพฺพตสมปฺปิโต
ตทาปิ มํ ธมฺมจารึ อุปวุฏฺฐํ อุโปสถํ
อหิตุณฺฑิโก คเหตฺวาน ราชทฺวารมฺหิ กีฬติ
ยํ โส วณฺณํ จินฺตยติ นีลํ ว ปีตโลหิตํ
ตสฺส จิตฺตานุวตฺเตนฺโต โหมิ จินฺติตสนฺนิโภ
ถลํ กเรยฺยํ อุทกํ อุทกมฺปิ ถลํ กเร
ยทิหนฺตสฺส กุปฺเปยฺยํ ขเณน ฉาริกํ กเร
ยทิ จิตฺตวสี เหสฺสํ ปริหายิสฺสามิ สีลโต
สีเลน ปริหีนสฺส อุตฺตมตฺโถ น สิชฺฌติ




กามํ ภิชฺชตุ ยํ กาโย อิเธว วิกิรียตุ
เนว สีลํปิ ภินฺเทยฺยํ วิกิรนฺเต ภุสํ วิยาติ
จมฺเปยฺยจริยํ ตติยํ
จตุตฺถํ จูฬโพธิจริยํ
ปุนาปรํ ยทา โหมิ จูฬโพธิ สุสีลวา
ภวํ ทิสฺวาน ภยโต เนกฺขมฺมํ อภินิกฺขมึ
ยา เม ทุติยิกา อาสิ พฺราหฺมณี กนกสนฺนิภา
สาปิ วฏฺเฏ อนเปกฺขา เนกฺขมฺมํ อภินิกฺขมิ
นิราลยา ฉินฺนพนฺธุ อนเปกฺขา กุเล คเณ
จรนฺตา คามนิคมํ พาราณสึ อุปาคมม
ตตฺถ วสาม นิปกา อสํสฏฺฐา กุเล คเณ
นิรากุเล อปฺปสทฺเท ราชุยฺยาเน วสามุโภ
อุยฺยานทสฺสนํ คนฺตฺวา ราชา อทฺทส พฺราหฺมณึ
อุปสงฺคมฺม มํ ปุจฺฉิ ตุเยฺหสา กา กสฺส ภริยา
เอวํ วุตฺเต อหนฺตสฺส อิทํ วจนมพฺรวึ
น มยฺหํ ภริยา เอสา สหธมฺมา เอกสาสนี
ตสฺสา สารตฺต คธิโต คาหาเปตฺวาน เจฏเก
นิปฺปีฬยนฺโต พลสา อนฺเตปุรํ ปเวสยิ
โอทปตฺติกิยา มยฺหํ สหชาตา เอกสาสนี
อากฑฺฒิตฺวา นยนฺติยา โกโป เม อุปฺปชฺชถ




สห โกเป สมุปฺปนฺเน สีลพฺพตมนุสฺสรึ
ตตฺเถว โกปํ นิคฺคณฺหึ นาทาสึ วฑฺฒิตูปริ
ยทิ ตํ พฺราหฺมณึ โกจิ โกฏฺเฏยฺย ติณฺหสตฺติยา
เนว สีลํ ปภินฺเทยฺยํ โพธิยา เยว การณา
น เม สา พฺราหฺมณี เทสฺสา นปิ เม พลํ น วิชฺชติ
สพฺพญฺญุตํ ปิยํ มยฺหํ ตสฺมา สีลานุรกฺขิสฺสนฺติ
จูฬโพธิจริยํ จตุตฺถํ
ปญฺจมํ มหิสราชจริยํ
ปุนาปรํ ยทา โหมิ มหิโส ปวนจารโณ
ปวฑฺฒกาโย พลวา มหนฺโต ภีมทสฺสโน
ปพฺภาเร คิริทุคฺเค จ รุกฺขมูเล ทกาสเย
โหเตตฺถ ฐานํ มหิสานํ โกจิ โกจิ ตหึ ตหึ
วิจรนฺโต พฺรหารญฺเญ ฐานมทฺทส ภทฺทกํ
ตํ ฐานํ อุปคนฺตฺวาน ติฏฺฐามิ จ สยามิ จ
อเถตฺถ กปิมาคนฺตฺวา ปาโป อนริโย ลหุ
ขนฺเธ นลาเต ภมุเก มุตฺเตติ โอหเนติ ตํ
สกึปิ ทิวสํ ทุติยํ ตติยํ จตุตฺถํปิจ
ทูเสติ มํ สพฺพกาลํ เตน โหมิ อุปทฺทุโต



มมํ อุปทฺทุตํ ทิสฺวา ยกฺโข มํ อิทมพฺรวิ
นาเสเหตํ ฉวํ ปาปํ สงฺเคหิ จ ขุเรหิ จ
เอวํ วุตฺเต ตทา ยกฺเข อหํ ตํ อิทมพฺรวึ
กึ ตฺวํ มกฺเขสิ กุณเปน ปาเปน อนริเยน มํ
ยทิหนฺตสฺส ปกุปฺเปยฺยํ ตโต หีนตโร ภเว
สีลญฺจ เม ปภิชฺเชยฺย วิญฺญู จ ครเหยฺยุ มํ
หิฬิตา ชีวิตา วาปิ ปริสุทฺเธน มตํ วรํ
กฺยาหํ ชีวิตเหตูปิ กาหามิ ปรเหธนํ

หีนมชฺฌิมอุกฺกฏฺเฐ สหนฺโต อวมานิตํ
เอวํ ลภติ สปฺปญฺโญ มนสา ยถา ปตฺถิตนฺติ
มหิสราชจริยํ ปญฺจมํ
ฉฏฺฐํ รุรุมิคจริยํ
ปุนาปรํ ยทา โหมิ สุตตฺตกนกสนฺนิโภ
มิคราชา รุรุ นาม ปรมสีลสมาหิโต
รมฺเม ปเทเส รมฺมณีเย วิวิตฺเต อมนุสฺสเก
ตตฺถ วาสํ อุปคญฺฉึ คงฺคากูเล มโนรเม
อถ อุปริ คงฺคาย ธนิเกหิ ปริปีฬิโต
ปุริโส คงฺคาย ปตติ ชีวามิ วา มรามิ วา




รตฺตินฺทิวํ โส คงฺคาย วุยฺหมาโน มโหทเก
รวนฺโต กรุณํ รวํ มชฺเฌ คงฺคาย คจฺฉติ
ตสฺสาหํ สทฺทํ สุตฺวาน กรุณํ ปริเทวโต
คงฺคาย ตีเร ฐตฺวา อปุจฺฉึ โกสิ ตฺวํ นโร
โส เม ปุฏฺโฐ วิยากาสิ อตฺตโน การณํ ตทา
ธนิเกหิ ภีโต ตสิโต ปกฺขนฺโนมํ มหานทึ
ตสฺส กตฺวาน การุญฺญํ จชิตฺวา มม ชีวิตํ
ปวิสิตฺวา นีหรินฺตสฺส อนฺธการมฺหิ รตฺติยา
อสฺสตฺถกาลมญฺญาย ตสฺสาหํ อิทมพฺรวึ
เอกนฺตํ วรํ ยาจามิ มา มํ กสฺสจิ ปาวท
นครํ คนฺตฺวาน อาจิกฺขิ ปุจฺฉิโต ธนเหตุโก
ราชานํ โส คเหตฺวาน อุปคญฺฉิ มมนฺติกํ
ยาวตา การณํ สพฺพํ รญฺโญ อาโรจิตํ มยา
ราชา สุตฺวาน วจนํ อุสุํ ตสฺส ปกปฺปยิ
อิเธว ฆาฏยิสฺสามิ มิตฺตทุพฺภึ อนริยํ
ตมหํ อนุรกฺขนฺโต นิมฺมินึ มม อตฺตนา
ติฏฺฐ เต โส มหาราช กามกาโร ภวามิ เต
อนุรกฺขึ มม สีลํ นารกฺขึ มม ชีวิตํ
สีลวา หิ ตทา อาสึ โพธิยาเยว การณาติ
รุรุมิคจริยํ ฉฏฺฐํ



สตฺตมํ มาตงฺคจริยํ
ปุนาปรํ ยทา โหมิ ชฏิโล อุคฺคตาปโน
มาตงฺโค นาม นาเมน สีลวา สุสมาหิโต
อหญฺจ พฺราหฺมโณ เอโก คงฺคากูเล วสามุโภ
อหํ วสามิ อุปริ เหฏฺฐา วสติ พฺราหฺมโณ
วิจรนฺโต อนุกูลมฺหิ อุทฺธมฺเม อสฺสมทฺทส
ตตฺถ มํ ปริภาสิตฺวา อภิสปิ มุทฺธผาลนํ
ยทิหนฺตสฺส ปกุปฺเปยฺยํ ยทิ สีลํ น โคปเย
โอโลเกตฺวานหนฺตสฺส กเรยฺยํ ฉาริกํ วิย
ยํ โส ตทา มํ อภิสปิ กุปิโต ทุฏฺฐมานโส
ตสฺเสว มตฺถเก นิปติ โยเคน ตํ ปโมจยึ
อนุรกฺขึ มม สีลํ นารกฺขึ มม ชีวิตํ
สีลวา หิ ตทา อาสึ โพธิยาเยว การณาติ
มาตงฺคจริยํ สตฺตมํ
อฏฺฐมํ ธมฺมเทวปุตฺตจริยํ
ปุนาปรํ ยทา โหมิ มเหสกฺโข มหิทฺธิโก
ธมฺโม นาม มหายกฺโข สพฺพโลกานุกมฺปโก



ทส กุสลกมฺมปเถ สมาทเปนฺโต มหาชนํ
จรามิ คามนิคมํ สมิตฺโต สปริชโน
ปาโป กทริโย ยกฺโข ทีเปนฺโต ทส ปาปเก
โสเปตฺถ มหิยา จรติ สมิตฺโต สปริชโน
ธมฺมวาที อธมฺโม จ อุโภ ปจฺจนิกา มยํ
ธุเร ธุรํ ฆฏยนฺตา สมิมฺหา ปฏิปเถ อุโภ
กลโห วตฺตตี เภสฺมา กลฺยาณปาปกสฺส จ
มคฺคา อุกฺกมนตฺถาย มหายุทฺโธ อุปฏฺฐิโต
ยทิหนฺตสฺส ปกุปฺเปยฺยํ ยทิ ภินฺเท ตโปคุณํ
สห ปริชนนฺตสฺส รชภูตํ กเรยฺยหํ
อปิจาหํ สีลรกฺขาย นิพฺพาเปตฺวาน มานสํ
สห ชเนนุกฺกมิตฺวา ปถํ ปาปสฺสทาสหํ
สห ปถโต อุกฺกนฺเต กตฺวา จิตฺตสฺส นิพฺพุตึ
วิวรํ อทาสิ ปฐวี ปาปยกฺขสฺส ตาวเทติ
ธมฺมเทวปุตฺตจริยํ อฏฺฐมํ
นวมํ ชยทิสจริยํ
ปญฺจาลรฏฺเฐ นครวเร กปฺปิลายํ ปุรุตฺตเม
ราชา ชยทิโส นาม สีลคุณมุปาคโต




ตสฺส รญฺโญ อหํ ปุตฺโต สุตธมฺโม สุสีลวา
อลีนสตฺโต คุณวา อนุรกฺขาปริชโน สทา
ปิตา เม มิควํ คนฺตฺวา โปริสาทํ อุปาคมิ
โส เม ปิตุมคฺคเหสิ ภกฺโขสิ มม มา จลิ
ตสฺส ตํ วจนํ สุตฺวา ภีโต ตสิตเวธิโต
อุรุกฺขมฺโภ อหุ ตสฺส ทิสฺวาน โปริสาทกํ
มิควํ คเหตฺวา มุญฺจสฺสุ กตฺวา อาคมนํ ปุน
พฺราหฺมณสฺส ธนํ ทตฺวา ปิตา อามนฺตยี มมํ
รชฺชํ ปุตฺต ปฏิปชฺช มา ปมชฺช ปุรํ อิทํ
กตํ เม โปริสาเทน มม อาคมนํ ปุน
มาตุปิตุญฺจ วนฺทิตฺวา นิมฺมินิตฺวาน อตฺตานํ
นิกฺขมิตฺวา ธนน ขคฺคํ โปริสาทมุปาคมึ
สสตฺถหตฺถูปคตํ กทาจิ โส ตสิสฺสติ
เตน ภิชฺชิสฺสตี สีลํ ปริตฺตาสํ กเต มยิ
สีลขณฺฑภยา มยฺหํ ตสฺส เทสฺสํ น พฺยาหรึ
เมตฺตจิตฺโต หิตวาที อิทํ วจนมพฺรวึ
อุชฺชเลหิ มหาอคฺคึ ปปติสฺสามิ รุกฺขโต
สุปกฺกกาลมญฺญาย ภกฺขย ตฺวํ ปิตามหา
อิติ สีลวตํ เหตุ นารกฺขึ มม ชีวิตํ
ปพฺพาเชสิมหนฺตสฺส สทา ปาณาติปาติกนฺติ
ชยทิสจริยํ นวมํ




ทสมํ สงฺขปาลจริยํ
ปุนาปรํ ยทา โหมิ สงฺขปาโล มหิทฺธิโก
ทาฒาวุโธ โฆรวิโส ทฺวิชิโวฺห อุรคาภิภู
จตุปฺปเถ มหาปเถ นานาชนสมากุเล
จตุโร องฺเค อธิฏฺฐาย ตตฺถ วาสมกปฺปยึ
ฉวิยา จมฺเมน มํเสน นฺหารูหิ อฏฺฐิเกหิ วา
ยสฺส เอเตน กรณียํ ทินฺนํเยว หราตุ โส
อทฺทสํสุ โภชปุตฺตา ขรา ลุทฺธา อการุณา
อุปคจฺฉฉ มมํ ตตฺถ ทณฺฑมุคฺครปาณิโน
นาสาย วินิวิชฺฌิตฺวา นงฺคุฏฺเฐ ปิฏฺฐิกณฺฐเก
กาเช อาโรปยิตฺวาน โภชปุตฺตา หรึสุ มํ
สสาครนฺตํ ปฐวึ สกานนํ สปพฺพตํ
อิจฺฉมาโน จหนฺตตฺถ นาสวาเตน ฌาปเย
สูเลหิ วิชฺฌยนฺเตปิ โกฏฺฏยนฺเตปิ สตฺติภิ
โภชปุตฺเต น กุปฺปามิ เอสา เม สีลปารมีติ
สงฺขปาลจริยํ ทสมํ
ตสฺสุทฺทานํ
หตฺถินาโค ภูริทตฺโต จมฺเปยฺโย โพธิ มาหิโส
รุรุ มาตงฺคธมฺโม จ อตฺรโช จ ชยทฺทิโส



เอเต สพฺเพ สีลพลา ปริกฺขารา ปเทสิกา
ชีวิตํ ปริรกฺขิตฺวา สีลานิ อนุรกฺขิสฺสํ
สงฺขปาลสฺส เม สโต สพฺพกาลํปิ ชีวิตํ
ยสฺส กสฺสจิ นิยฺยนฺตํ ตสฺมา สา สีลปารมีติ
สีลปารมินิทฺเทโส นิฏฺฐิโต
เนกฺขมฺมาทิปารมิตา
ปฐมํ ยุธญฺชยจริยํ
ยทาหํ อมิตยโส ราชปุตฺโต ยุธญฺชโย
อุสฺสาวพินฺทุํ สุริยาตเป ปติตํ ทิสฺวาน สํวิชึ
ตเมวาธิปตึ กตฺวา สํเวคมานุพฺรูหยึ
มาตุปิตุญฺจ วนฺทิตฺวา ปพฺพชฺชมนุยาจิหํ
ยาจนฺติ มํ ปญฺชลิกา สเนคมา สรฏฺฐกา
อชฺเชว ปุตฺต ปฏิปชฺช อิทฺธํ ผีตํ มหามหึ
สราชเก สโอโรเธ สเนคเม สรฏฺฐเก
กรุณํ ปริเทวนฺเต อนเปกฺโข ปริจฺจชึ
เกวลํ ปฐวีรชฺชํ ญาติปริชนํ ยสํ
จชมาโน น จินฺเตสึ โพธิยาเยว การณา
มาตา ปิตา น เม เทสฺสา นปิ เม เทสฺสา มหายสา
สพฺพญฺญุตํ ปิยํ มยฺหํ ตสฺมา รชฺชํ ปริจฺจชินฺติ
ยุธญฺชยจริยํ ปฐมํ




ทุติยํ โสมนสฺสจริยํ
ปุนาปรํ ยทา โหมิ อินฺทปตฺเถ ปุรุตฺตเม
กามิโต ทยิโต ปุตฺโต โสมนสฺโสติ วิสฺสุโต
สีลวา คุณสมฺปนฺโน กลฺยาณปฏิภานวา
วุฑฺฒาปจายี หิริมา สงฺคเหสุ จ โกวิโท
ตสฺส รญฺโญ ปฏิกโร อโหสิ กุหกตาปโส
อารามํ มาลาคจฺฉญฺจ โรปยิตฺวาน ชีวติ
ตมหํ ทิสฺวาน กุหกํ ถุสราสึว อตณฺฑุลํ
ทุมํว อนฺโตสุสิรํ กทลึว อสารกํ
นตฺถิมสฺส สตํ ธมฺโม สามญฺญา อปคโต อยํ
หิริสุกฺกธมฺมชหิโต ชีวิตวุตฺติการณา
กุปิโต อาสิ ปจฺจนฺโต อฏวีหิ จรนฺติหิ
ตํ นิเสเธตุํ คจฺฉนฺโต อนุสาสิ ปิตา มม
มา ปมชฺช ตุวํ ตาต ชฏิเล อุคฺคตาปเน
ยทิจฺฉกํ ปวตฺเตหิ สพฺพกามทโท หิ โส
ตมหํ คนฺตฺวานุปฏฺฐานํ อิทํ วจนมพฺรวึ
กจฺจิ เต คหปติ กุสลํ กึ วา เต อาหรียตุ
เตน โส กุปิโต อาสิ กุหโก มานนิสฺสิโต
ฆาฏาเปมิ ตุวํ อชฺช รฏฺฐา ปพฺพาชยามิ วา




นิเสธยิตฺวา ปจฺจนฺตํ ราชา กุหกมพฺรวิ
กจฺจิ ขมนียํ ตว สมฺมาโน เต ปวตฺติโต
ตสฺส อาจิกฺขตี ปาโป กุมาโร ยถา นาสิโย
ตสฺส ตํ วจนํ สุตฺวา อาณาเปสิ มหีปติ
สีสํ ตตฺเถว ฉินฺทิตฺวา กตฺวาน จตุขณฺฑิกํ
รถิยา รถิยํ ทสฺเสถ สา คติ ชฏิลหีฬิตา
ตตฺถ เต กรณี คนฺตฺวา จณฺฑา ลุทฺธา อการุณา
มาตุ องฺเก นิสินฺนสฺส อากฑฺฒิตฺวา นยนฺติ มํ
เตสาหํ เอวมวจํ พนฺธตํ คาฬฺหพนฺธนํ
รญฺโญ ทสฺเสถ มํ ขิปฺปํ ราชกิริยานิ อตฺถิ เม
เต มํ รญฺโญ ทสฺสยึสุ ปาปสฺส ปาปเสวิโน
ทิสฺวาน ตํ สญฺญาเปสึ มม จ วสมานยึ
โส มํ ตตฺถ ขมาเปสิ มหารชฺชํ อทาสิ เม
โสหํ ตมํ ทาลยิตฺวา ปพฺพชึ อนคาริยํ
น เม เทสฺสํ มหารชฺชํ กามโภโค น เทสฺสิโย
สพฺพญฺญุตํ ปิยํ มยฺหํ ตสฺมา รชฺชํ ปริจฺจชินฺติ
โสมนสฺสจริยํ ทุติยํ




ตติยํ อโยฆรจริยํ
ปุนาปรํ ยทา โหมิ กาสิราชสฺส อตฺรโช
อโยฆรมฺหิ สํวฑฺโฒ นาเมนาสึ อโยฆโร
ทุกฺเขน ชีวิโต ลทฺโธ สมฺปีเฬ ปติโปสิโต
อชฺเชว ปุตฺต ปฏิปชฺช เกวลํ วสุนฺธรํ อิมํ
สรฏฺฐกํ สนิคมํ สชนํ วนฺทิตฺวา ขตฺติยํ
อญฺชลึ ปคฺคเหตฺวาน อิทํ วจนมพฺรวึ
เย เกจิ มหิยา สตฺตา หีนอุกฺกฏฺฐมชฺฌิมา
นิรารกฺขา สเก เคเห วฑฺฒนฺติ สกญาติหิ
อิทํ โลเก อุตฺตริยํ สมฺปีเฬ มม โปสนํ
อโยฆรมฺหิ สํวฑฺโฒ อปฺปเภ จนฺทสุริเย
ปูติกุณปสมฺปุณฺณา มุญฺจิตฺวา มาตุ กุจฺฉิโต
ตโต โฆรตเร ทุกฺเข ปุน ปกฺขิตฺตโยฆเร
ยทิหํ ตาทิสํ ปตฺวา ทุกฺขํ ปรมทารุณํ
รชฺเชสุ ยทิ รญฺชามิ ปาปานํ อุตฺตโม สิยํ
อุกฺกณฺฐิโตมฺหิ กาเยน รชฺเชนมฺหิ อนตฺถิโก
นิพฺพุตึ ปริเยสิสฺสํ ยตฺถ มํ มจฺจุ น มทฺทิเย
เอวาหํ จินฺตยิตฺวาน วิวรนฺเต มหาชเน
นาโคว พนฺธนํ เฉตฺวา ปาวิสึ กานนํ วนํ




มาตา ปิตา น เม เทสฺสา นปิ เม เทสฺสา มหายสา
สพฺพญฺญุตํ ปิยํ มยฺหํ ตสฺมา รชฺชํ ปริจฺจชินฺติ
อโยฆรจริยํ ตติยํ
จตุตฺถํ ภึสจริยํ
ปุนาปรํ ยทา โหมิ กาสีนํ ปุรวรุตฺตเม
ภคินี จ ภาตโร สตฺต นิพฺพตฺตา โสตฺถิเย กุเล
เอเตสํ ปุพฺพโช อาสึ หิริสุกฺกมุปาคโต
ภวํ ทิสฺวาน ภยโต เนกฺขมฺมาภิรโต อหํ
มาตาปิตูหิ ปหิตา สหายา เอกมานสา
กาเมหิ มํ นิมนฺเตนฺติ กุลวํสํ ธาเรหีติ
ยนฺเตสํ วจนํ วุตฺตํ คิหิธมฺเม สุขาวหํ
ตมฺเม อโหสิ กฐินํ ตตฺตผาลสมํ วิย
เต มํ ตทา อุกฺขิปนฺตํ ปุจฺฉึสุ ปตฺถิตํ มม
กึ ตฺวํ ปตฺถยสิ สมฺม ยทิ กาเม น ภุญฺชสิ
เตสาหํ เอวมวจํ อตฺตกาโม หิเตสินํ
นาหํ ปตฺเถมิ คิหิภาวํ เนกฺขมฺมาภิรโต อหํ
เต มยฺหํ วจนํ สุตฺวา ปิตุํ มาตุญฺจ สาวยุํ
มาตา ปิตา เอวมาหุ สพฺเพปิ ปพฺพชาม โภ



อุโภ มาตา ปิตา มยฺหํ ภคินี สตฺต ภาตโร
อมิตํ ธนํ ฉฑฺฑยิตฺวา ปาวิสิมฺหา มหาวนนฺติ
ภึสจริยํ จตุตฺถํ
ปญฺจมํ โสณนนฺทปณฺฑิตจริยํ
ปุนาปรํ ยทา โหมิ นคเร พฺรหฺมวทฺธเน
ตตฺถ กุลวเร เสฏฺเฐ มหาสาเล อชายิหํ
ตทาสึ โลกํ ทิสฺวาน อนฺธภูตํ ตโมตฺถตํ
จิตฺตํ ภวโต ปฏิกุฏติ ตุตฺตเวคหตํ วิย
ทิสฺวาน วิวิธํ ปาปํ เอวํ จินฺเตสหํ ตทา
กทาหํ เคหา นิกฺขมฺม ปวิสิสฺสามิ กานนํ
ตทาปิ มํ นิมนฺตึสุ กามโภเคหิ ญาตโย
เตสํปิ ฉนฺทมาจิกฺขึ มา นิมนฺเตถ เตหิ มํ
โย เม กนิฏฺฐโก ภาตา นนฺโท นามาสิ ปณฺฑิโต
โสปิ มํ อนุสิกฺขนฺโต ปพฺพชฺชํ สมโรจสิ
อหํ โสโณ จ นนฺโท จ อุโภ มาตา ปิตา มม
ตทาปิ โภเค ฉฑฺเฑตฺวา ปาวิสิมฺหา มหาวนนฺติ
โสณนนฺทปณฺฑิตจริยํ ปญฺจมํ



ฉฏฺฐํ มูคผกฺขจริยํ
ปุนาปรํ ยทา โหมิ กาสิราชสฺส อตฺรโช
มูคผกฺโขติ นาเมน เตมิโยติ วทนฺติ มํ
โสฬสิตฺถีสหสฺสานํ น วิชฺชติ ปุโม ตทา
อโหรตฺตานมจฺจเยน นิพฺพตฺโต อหเมกโก
กิจฺฉา ลทฺธํ ปิยํ ปุตฺตํ อภิชาตํ ชุตินฺธรํ
เสตจฺฉตฺตํ ธารยิตฺวาน สยเน โปเสสิ มํ ปิตา
นิทฺทายมาโน สยนวเร ปพุชฺฌิตฺวานหํ ตทา
อทฺทสํ ปณฺฑรํ ฉตฺตํ เยนาหํ นิรยํ คโต
สห ทิฏฺฐิสฺส เม ฉตฺตํ ตาโส อุปฺปชฺชิ เภรโว
วินิจฺฉยํ สมาปนฺโน กทาหํ อิมํ มุญฺจิสฺสํ
ปุพฺพสาโลหิตา มยฺหํ เทวตา อตฺถกามินี
สา มํ ทิสฺวาน ทุกฺขิตํ ตึสุ ฐาเนสุ โยชยิ
มา ปณฺฑิจฺจยํ วิภาวย พาลมโต ภว สพฺพปาณินํ
สพฺโพ ตญฺชโน โอจินายตุ เอวํ ตว อตฺโถ ภวิสฺสติ
เอวํ วุตฺตายหํ ตสฺสา อิทํ วจนมพฺรวึ
กโรมิ เต ตํ วจนํ ยํ มํ ภณสิ เทวเต
อตฺถกามาสิ เม อมฺม หิตกามาสิ เทวเต
ตสฺสาหํ วจนํ สุตฺวา สาคเรว ถลํ ลภึ



หฏฺโฐ สํวิคฺคมานโส ตโย องฺเค อธิฏฺฐหึ
มูโค อโหสึ พธิโร ผกฺโข คติวิวชฺชิโต
เอเต องฺเค อธิฏฺฐาย วสฺสานิ โสฬสํ วสึ
ตโต เม หตฺเถ ปาเท จ ชิวฺหํ โสตญฺจ มทฺทิย
อนูนตํ เม ปสฺสิตฺวา กาฬกณฺณีติ นินฺทิสุํ
ตโต ชานปทา สพฺเพ เสนาปติปุโรหิตา
สพฺเพ เอกมนา หุตฺวา ฉฑฺฑนํ อนุโมทิสุํ
โสหํ เตสํ มตึ สุตฺวา หฏฺโฐ สํวิคฺคมานโส
ยสฺสตฺถาย ตโป จิณฺโณ โส เม อตฺโถ สมิชฺฌถ
นฺหาเปตฺวา อนุลิมฺเปตฺวา เวเฐตฺวา ราชเวฐนํ
อภิสิญฺจิตฺวา ฉตฺเตน กาเรสุํ ปุรํ ปทกฺขิณํ
สตฺตาหํ ธารยิตฺวาน อุคฺคเต รวิมณฺฑเล
รเถน มํ นีหริตฺวา สารถิ วนมุปาคมิ
เอโกกาเส รถํ กตฺวา สชฺชสฺสํ หตฺถมุญฺจิโต
สารถิ ขณตี กาสุํ นิกฺขาตุํ ปฐวิยา มมํ
อธิฏฺฐิตมธิฏฺฐานํ ตชฺเชนฺโต วิวิธการณา
น ภินฺทึว ตมธิฏฺฐานํ โพธิยาเยว การณา
มาตา ปิตา น เม เทสฺสา อตฺตา เม น จ เทสฺสิโย
สพฺพญฺญุตํ ปิยํ มยฺหํ ตสฺมา ว ตมธิฏฺฐหึ



เอเต องฺเค อธิฏฺฐาย วสฺสานิ โสฬสํ วสึ
อธิฏฺฐาเนน สโม นตฺถิ เอสา เม อธิฏฺฐานปารมีติ
มูคผกฺขจริยํ ฉฏฺฐํ
สตฺตมํ กปิลราชจริยํ
ยทา อหํ กปิ อาสึ นทีกูเล ทรีสเย
ปีฬิโต สสสุมาเรน คมนํ น ลภามหํ
ยโมฺหกาเส อหํ ฐตฺวา โอรา ปรํ ปตามหํ
ตตฺถจฺฉิ สตฺตุวธโก กุมฺภิโล ลุทฺธทสฺสโน
โส มํ อสํสิ เอหีติ อหมฺเปมีติ ตํ วทึ
ตสฺส มตฺถกมกฺกมฺม ปรกูเล ปติฏฺฐหึ
น ตสฺสาลิกํ ภณิตํ ยถา วาจํ อกาสหํ
สจฺเจน เม สโม นตฺถิ เอสา เม สจฺจปารมีติ
กปิลราชจริยํ สตฺตมํ
อฏฺฐมํ สจฺจสวฺหยปณฺฑิตจริยํ
ปุนาปรํ ยทา โหมิ ตาปโส สจฺจสวฺหโย
สจฺเจน โลกํ ปาเลสึ สมคฺคํ ชนมกาสหนฺติ
สจฺจสวฺหยปณฺฑิตจริยํ อฏฺฐมํ



นวมํ วฏฺฏกโปตกจริยํ
ปุนาปรํ ยทา โหมิ มคเธ วฏฺฏโปตโก
อชาตปกฺโข ตรุโณ มํสเปสิ กุลาวเก
มุขตุณฺฑเกน อาหริตฺวา มาตา โปสยตี มมํ
ตสฺสา ผสฺเสน ชีวามิ นตฺถิ เม กายิกํ พลํ
สํวจฺฉเร คิมฺหสมเย ทวทาโห ปทิปฺปติ
อุปคจฺฉติ อมฺหากํ ปาวโก กณฺหวตฺตนิ
ธมธมํ อิติ เอวํ สทฺทายนฺโต มหา สิขี
อนุปุพฺเพน ฌาเปนฺโต อคฺคิ มมมุปาคมิ
อคฺคิเวคภยา ภีตา ตสิตา มาตา ปิตา มม
กุลาวเก มํ ฉฑฺเฑตฺวา อตฺตานํ ปริโมจยุํ
ปาเท ปกฺเข ปชหามิ นตฺถิ เม กายิกํ พลํ
โสหํ อคติโก ตตฺถ เอวํ จินฺเตสหํ ตทา
เยสาหํ อุปธาเวยฺยํ ภีโต ตสิตเวธิโต
เต มํ โอหาย ปกฺกนฺตา กถํ เม อชฺช กาตเว
อตฺถิ โลเก สีลคุโณ สจฺจํ โสเจยฺยนุทฺทยา
เตน สจฺเจน กาหามิ สจฺจกิริยมุตฺตมํ
อาวชฺชิตฺวา ธมฺมพลํ สริตฺวา ปุพฺพเก ชิเน
สจฺจพลมวสฺสาย สจฺจกิริยมกาสหํ



สนฺติ ปกฺขา อปตนา สนฺติ ปาทา อวญฺจนา
มาตา ปิตา จ นิกฺขนฺตา ชาตเวท ปฏิกฺกม
สห สจฺเจ กเต มยฺหํ มหาปชฺชลิโต สิขี
วชฺเชสิ โสฬส กรีสานิ อุทกํ ปตฺวา ยถา สิขี
สจฺเจน เม สโม นตฺถิ เอสา เม สจฺจปารมีติ
วฏฺฏกโปตกจริยํ นวมํ
ทสมํ มจฺฉราชจริยํ
ปุนาปรํ ยทา โหมิ มจฺฉราชา มหาสเร
อุเณฺห สุริยสนฺตาเป สเร อุทกํ ขียถ
ตโต กากา จ คิชฺฌา จ กงฺกา กุลลเสนกา
ภกฺขยนฺติ ทิวา รตฺตึ มจฺเฉ อุปนิสีทิย
เอวํ จินฺเตสหํ ตตฺถ สห ญาตีหิ ปีฬิโต
เกน นุ โข อุปาเยน ญาตี ทุกฺขา ปโมจเย
จินฺตยิตฺวาน ธมฺมตฺถํ สจฺจํ อทฺทสํ ปสฺสยํ
สจฺเจ ฐตฺวา ปโมเจสึ ญาตีนํ ตํ อติกฺขยํ
อนุสฺสริตฺวา สตํ ธมฺมํ ปรมตฺถํ วิจินฺตยํ
อกาสึ สจฺจกิริยํ ยํ โลเก ธุวสสฺสตํ
ยโต สรามิ อตฺตานํ ยโต ปตฺโตสฺมิ วิญฺญุตํ
นาภิชานามิ สญฺจิจฺจ เอกปาณํปิ หึสิตํ



เอเตน สจฺจวชฺเชน ปชฺชุนฺโน อภิวสฺสตุ
อภิตฺถนย ปชฺชุนฺน นิธึ กากสฺส นาสย
กากํ โสกาย รนฺเธหิ มจฺเฉ โสกา ปโมจย
สห กเต สจฺจวเร ปชฺชุนฺโน อภิคชฺชิย
ถลํ นินฺนญฺจ ปูเรนฺโต ขเณน อภิวสฺสถ
เอวรูปํ สจฺจวรํ กตฺวา วิริยมุตฺตมํ
วสฺสาเปสึ มหาเมฆํ สจฺจเตชพลสฺสิโต
สจฺเจน เม สโม นตฺถิ เอสา เม สจฺจปารมีติ
มจฺฉราชจริยํ ทสมํ
เอกาทสมํ กณฺหทีปายนจริยํ
ปุนาปรํ ยทา โหมิ กณฺหทีปายโน อิสิ
ปโรปญฺญาสวสฺสานิ อนภิรโต จรึ อหํ
น โกจิ เอตํ ชานาติ อนภิรติมนํ มม
อหํปิ กสฺสจิ นาจิกฺขึ อรติ เม จ รติมานเส
สพฺรหฺมจารี มณฺฑโพฺย สหาโย เม มหาอิสิ
ปุพฺพกมฺมสมายุตฺโต สูลมาโรปนํ ลภิ
ตมหํ อุปฏฺฐหิตฺวาน อาโรคฺยมนุปาปยึ
อาปุจฺฉิตฺวาน อาคญฺฉึ ยํ มยฺหํ สกมสฺสมํ



สหาโย พฺราหฺมโณ มยฺหํ ภริยํ อาทาย ปุตฺตกํ
ตโย ชนา สมาคนฺตฺวา อาคจฺฉฉ ปาหุนาคตํ
สมฺโมทมาโน เตหิ สห นิสินฺโน สกอสฺสเม
ทารโก วฏฺฏมนุกฺขิปํ อาสีวิสมโกปยิ
ตโต โส วฏฺฏคตํ มคฺคํ อเนฺวสนฺโต กุมารโก
อาสีวิสสฺส หตฺเถน อุตฺตมงฺคํ ปรามสิ
ตสฺส อามสเน กุทฺโธ สปฺโป วิสพลสฺสิโต
กุปิโต ปรมโกเปน อฑํสิ ทารกํ ขเณ
สห ทฏฺโฐ อติวิเสน ทารโก ปปติ ภูมิยํ
เตนาหํ ทุกฺขิโต อาสึ มม วา หสิตํ ทุกฺขํ
ตฺยาหํ อสฺสาสยิตฺวาน ทุกฺขิเต โสกสลฺลิเน
ปฐมํ อกาสึ กิริยํ อคฺคํ สจฺจวรุตฺตมํ
สตฺตาหเมวาหํ ปสนฺนจิตฺโต
ปุญฺญตฺถิโก อจรึ พฺรหฺมจริยํ
อถาปรํ ยํ จริตํ มมํ อิทํ
วสฺสานิ ปญฺญาสสมาธิกานิ
อากามโกวาหิ อหญฺจรามิ
เอเตน สจฺเจน สุวตฺถิ โหตุ
หตํ วิสํ ชีวตุ ยญฺญทตฺโต



สห สจฺเจ กเต มยฺหํ วิสเวเคน เวธิโต
อพุชฺฌิตฺวาน วุฏฺฐาสิ อโรโค วาสิ มาณโว
สจฺเจน เม สโม นตฺถิ เอสา เม สจฺจปารมีติ
กณฺหทีปายนจริยํ เอกาทสมํ
ทฺวาทสมํ สุตโสมจริยํ
ปุนาปรํ ยทา โหมิ สุตโสโม มหีปติ
คหิโต โปริสาเทน พฺราหฺมเณ สงฺครํ สรึ
ขตฺติยานํ เอกสตํ อาวุณิตฺวา กรตเล
เอเต สมฺมมิลาเปตฺวา ยญฺญตฺเถ อุปนยี มมํ
อาปุจฺฉิ มํ โปริสาโท กึ ตฺวํ อิจฺฉสิ นิสฺสชํ
ยถามตึ เต กาหามิ ยทิ เม ตฺวํ ปุเนหิสิ
ตสฺส ปฏิสุณิตฺวาน ปเญฺห อาคมนํ มม
อุปคนฺตฺวา ปุรํ รมฺมํ รชฺชํ นิยฺยาทยึ ตทา
อนุสฺสริตฺวา สตํ ธมฺมํ ปุพฺพกํ ชินเสวิตํ
พฺราหฺมณสฺส ธนํ ทตฺวา โปริสาทํ อุปาคมึ
นตฺถิ เม สํสโย ตตฺถ ฆาฏยิสฺสติ วา น วา
สจฺจวาจานุรกฺขนฺโต ชีวิตํ จชิตุมุปาคมึ
สจฺเจน เม สโม นตฺถิ เอสา เม สจฺจปารมีติ
สุตโสมจริยํ ทฺวาทสมํ



เตรสมํ สุวณฺณสามจริยํ
สาโม ยทา วเน อาสึ สกฺเกน อภินิมฺมิโต
ปวเน สีหพฺยคฺเฆหิ เมตฺตายมุปนามยึ
สีหพฺยคฺเฆหิ ทีปีหิ อจฺเฉหิ มหิเสหิ จ
ปสทมิควราเหหิ ปริวาเรตฺวา วเน วสึ
น มํ โกจิ อุตฺตสติ นปิหํ ภายามิ กสฺสจิ
เมตฺตา พเลนุปตฺถทฺโธ รมามิ ปวเน ตทาติ
สุวณฺณสามจริยํ เตรสมํ

จุทฺทสมํ เอกราชจริยํ
ปุนาปรํ ยทา โหมิ เอกราชาติ วิสฺสุโต
ปรมํ สีลํ อธิฏฺฐาย ปสาสามิ มหามหึ
ทส กุสลกมฺมปเถ วตฺตามิ อนวเสสโต
จตูหิ สงฺคหวตฺถูหิ สงฺคณฺหามิ มหาชนํ
เอวํ เม อปฺปมตฺตสฺส อิธ โลเก ปรตฺถ จ
ทพฺพเสโน อุปาคนฺตฺวา อจฺฉินฺทนฺโต ปุรํ มม
ราชูปชีเว นิคเม สพลฏฺเฐ สรฏฺฐเก
สพฺพํ หตฺถคตํ กตฺวา กาสุยา นิกฺขณี มมํ
อมจฺจมณฺฑลํ รชฺชํ ผีตํ อนฺเตปุรํ มม
อจฺฉินฺทิตฺวาน คหิตํ ปิยปุตฺตํว ปสฺสหํ
เมตฺตาย เม สโม นตฺถิ เอสา เม เมตฺตาปารมีติ
เอกราชจริยํ จุทฺทสมํ


ปณฺณรสมํ มหาโลมหํสจริยํ
สุสาเน เสยฺยํ กปฺเปมิ ฉวฏฺฐิกํ อุปนิธาย
คามมณฺฑลา อุปาคนฺตฺวา รูปํ ทสฺเสนฺติ นปฺปกํ
อปเร คนฺธญฺจ มาลญฺจ โภชนํ วิวิธํ พหุํ
อุปายนานิ อุปเนนฺติ หฏฺฐา สํวิคฺคมานสา
เย เม ทุกฺขํ อุปหรนฺติ เย จ เทนฺติ สุขํ มม
สพฺเพสํ สมโก โหมิ ทยา โกโป น วิชฺชติ
สุขทุกฺเข ตุลาภูโต ยเสสุ อยเสสุ จ
สพฺพตฺถ สมโก โหมิ เอสา เม อุเปกฺขาปารมีติ
มหาโลมหํสจริยํ ปณฺณรสมํ
ตสฺสุทฺทานํ
ยุธญฺชโย โสมนสฺโส อโยฆรภิเสน จ
โสณนนฺโท มูคผกฺโข กปิราชา สจฺจสวฺหโย
วฏฺฏโก มจฺฉราชา จ กณฺหทีปายโน อิสิ
สุตโสโม ปุเร อาสิ สาโม จ เอกราชา จ
อุเปกฺขาปารมี อาสิ อิติ วุตฺตํ มเหสินา
เอวํ พหุวิธํ ทุกฺขํ สมฺปตฺติญฺจ พหูวิธํ
ภวาภเว อนุภวิตฺวา ปตฺโต สมฺโพธิมุตฺตมํ
ทตฺวา ทาตพฺพกํ ทานํ สีลํ ปูเรตฺวา อเสสโต
นิกฺขมฺมปารมึ คนฺตฺวา ปตฺโต สมฺโพธิมุตฺตมํ



ปณฺฑิเต ปริปุจฺฉิตฺวา วิริยํ กตฺวาน อุตฺตมํ
ขนฺติยา ปารมึ คนฺตฺวา ปตฺโต สมฺโพธิมุตฺตมํ
กตฺวา ทฬฺหมธิฏฺฐานํ สจฺจวาจานุรกฺขิย
เมตฺตาย ปารมึ คนฺตฺวา ปตฺโต สมฺโพธิมุตฺตมํ
ลาภาลาเภ ยสายเส สมฺมานนาวมานเน
สพฺพตฺถ สมโก หุตฺวา ปตฺโต สมฺโพธิมุตฺตมํ
โกสชฺชํ ภยโต ทิสฺวา วิริยารมฺภญฺจ เขมโต
อารทฺธวิริยา โหถ เอสา พุทฺธานุสาสนี
วิวาทํ ภยโต ทิสฺวา อวิวาทญฺจ เขมโต
สมคฺคา สขิลา โหถ เอสา พุทฺธานุสาสนี
ปมาทํ ภยโต ทิสฺวา อปฺปมาทญฺจ เขมโต
ภาเวถฏฺฐงฺคิกํ มคฺคํ เอสา พุทฺธานุสาสนี
อิตฺถํ สุทํ ภควา อตฺตโน ปุพฺพจริยํ สมฺภาวยมาโน
พุทฺธาปทานิยํ นาม ธมฺมปริยายํ อภาสิตฺถาติ
จริยาปิฏกํ นิฏฺฐิตํ










สโมธานกถา
ทเสเต ปารมี โหนฺติ ทเสเต อุปปารมี
ปรมตฺถา ทส โหนฺติ โพธิยา ปริปาจนา
สิวิราชสฺส เสฏฺฐสฺส ทานปารมิตา ภเว
เวสฺสนฺตโร จ เวลาโม ภวนฺติ อุปปารมี
อกิตฺติวิสยฺหทาเนน โหนฺติ ตา อุปปารมี
กุกฺกุฏสีลสโส ภูโต ปรมตฺถา ทานปารมี
มหากปิ จ ฉทฺทนฺโต นาโค จ มาตุโปสโก
สีลปารมิตา ยนฺติ อิติ วุตฺตํ มเหสินา
จมฺเปยฺยโก ภูริทตฺโต สีเลน อุปปารมี
สงฺขปาโล จ โย ธีโร ปรมตฺถา สีลปารมี
ยุธญฺชโย จ โควินฺโท หตฺถิปาโล จ โย ฆโร
ภลฺลาติ โย สุสาโม จ
มฆเทโว นิมิ เจว โหนฺเตตา อุปปารมี
มโหสโถ ธนรฏฺโฐ กุณฺฑโล จาปิ ตณฺฑิโล
ติตฺติโร จ สกุโณ จ โหนฺเตตา อุปปารมี
วิธุรํ สมฺภวํ ปญฺญาย อุโภตา โหนฺติ ปารมี
โย สิสฺโส อาจริยํ โปรา สุริยพฺราหฺมโณ มาตงฺโค



สตฺตุภสฺตญฺจ ปรมตฺถา เอตา เว ปญฺญาปารมี
สีลวา วิริโย ราชา ชาตกํ ชานกา วิภู
ทฬฺหปรกฺกโม อาสิ ปรมตฺถา วิริยปารมี
มหากปิ ปญฺจ ครุกา วิริยา โหนฺติ ปารมี
ธมฺมปาโล กุมาโร จ ขนฺติยา โหนฺติ ปารมี
อุปปารมีติ วุจฺจนฺติ ธมฺมาธมฺมิกททฺทวา
ขนฺติวาเทน ปรมตฺถา ขนฺติปารมิปูริยา
พุทฺธภูมึ คเวสนฺโต อกาสิ ทุกฺกรํ พหุํ
ตถูปริสจฺจคุณํ สสวฏฺฏกชาตกํ
สจฺเจนคฺคินิพฺพาปิโต เอสา ปารมิตา ภเว
อุทเก มจฺโฉ ภวิตฺวาน อกาสิ สจฺจมุตฺตมํ
มหาเมฆํ ปวสฺเสสิ เอสา เม สจฺจปารมี
สจฺเจน นาวํ ตาเรสิ ธีโร สุปารปณฺฑิโต
วิสํ สจฺเจน ฆาเฏสิ กณฺหทีปายโน อิสิ
สจฺเจน วานโร หุตฺวา คงฺคา โสตํ ตรี ตทา
เอสา ปารมิตา สตฺถุ โหนฺติ ตา อุปปารมี
สุตโสโม นาม ราชา รกฺขนฺโต สจฺจมุตฺตมํ
โมเจติ เอกสตํ ขเตฺย ปรมตฺถา สจฺจปารมี
อธิฏฺฐาเนน กึ ฉนฺโท ปารมี ภวตี ตทา
ทุโก มาตงฺคโย เจว อธิฏฺฐานอุปปารมี


มุคผกฺเขน ปรมตฺถา อธิฏฺฐานํ อาสิ ปารมี
มหากโณฺห จ เมตฺตาย ตตฺถ จ ราชโสธนา
เอสา ทุวิธา อกฺขาตา เมตฺตาปารมิตา ภเว
สีเลน พฺรหฺมทตฺโต จ โย วายํ คณฺฑิติณฺฑโก
อกาสิ นนฺโท ปิยสฺส โหนฺติ ตา อุปปารมี
เอกราเชน ปรมตฺถา นตฺถิ เมตฺตาย อีทิโส
เทฺว สุวา อุปปารมี ปรมตฺถา โลมหํสนํ
เอตา ทส ปารมี มยฺหํ ปฏิเวโส อคฺคโพธิยา
ทสโต ปรมา นตฺถิ ทสโต นตฺถิ อูนกา
อนูนานธิกา สพฺพา ปูริตา ทสปารมีติ
สโมธานกถา นิฏฺฐิตา
จริยาปิฏกํ สมตฺตํ

