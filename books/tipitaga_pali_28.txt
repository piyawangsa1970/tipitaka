
สุตฺตนฺตปิฏเก ขุทฺทกนิกายสฺส ชาตกํ
ทุติโย ภาโค

ปญฺญาสนิปาตํ
นฬินิกาชาตกํ
อุทฺทยฺหเต ชนปโท รฏฺฐญฺจาปิ วินสฺสติ
เอหิ นฬินิเก คจฺฉ ตํ เม พฺราหฺมณมานย
นาหํ ทุกฺขกฺขมา ราช นาหํ อทฺธานโกวิทา
กถํ อหํ คมิสฺสามิ วนํ กุญฺชรเสวิตํ
ผีตํ ชนปทํ คนฺตฺวา หตฺถินา จ รเถน จ
ทารุสงฺฆาฏยาเนน เอวํ คจฺฉ นฬินิเก
หตฺถี อสฺสา รถา ปตฺตี คจฺเฉวาทาย ขตฺติเย
ตเวว วณฺณรูเปน วสํ ตมานยิสฺสสิ
กทลิทฺธชปญฺญาโณ อาภุชิปริวาริโต
เอโส ปทิสฺสติ รมฺโม อิสิสิงฺคสฺส อสฺสโม
เอโส อคฺคิสฺส สงฺขาโต เอโส ธูโม ปทิสฺสติ
มญฺเญ โน อคฺคึ หาเปติ อิสิสิงฺโค มหิทฺธิโก



ตญฺจ ทิสฺวาน อายนฺตึ อามุตฺตมณิกุณฺฑลํ
อิสิสิงฺโค ปาวิสิ ภีโต อสฺสมํ ปณฺณฉาทนํ
อสฺสมสฺส จ สา ทฺวาเร เคณฺฑุเกนสฺส กีฬติ
วิทํสยนฺตี องฺคานิ คุยฺหํ ปกาสิตานิ จ
ตญฺจ ทิสฺวาน กีฬนฺตึ ปณฺณสาลคโต ชฏี
อสฺสมา นิกฺขมิตฺวาน อิทํ วจนมพฺรวิ
อมฺโภ โก นาม โส รุกฺโข ยสฺส เตวํ คตํ ผลํ
ทูเรปิ ขิตฺตํ ปจฺเจติ น ตํ โอหาย คจฺฉติ
อสฺสมสฺส มม พฺรหฺเม สมีเป คนฺธมาทเน
พหโว ตาทิสา รุกฺขา ยสฺส เตวํ คตํ ผลํ
ทูเรปิ ขิตฺตํ ปจฺเจติ น มํ โอหาย คจฺฉติ
เอตุ ภวํ อสฺสมิมํ อเทตุ
ปชฺชญฺจ ภกฺขญฺจ ปฏิจฺฉ ทมฺมิ
อิทมาสนํ อตฺร ภวํ นิสีทตุ
อิโต ภวํ มูลผลานิ ภุญฺชตุ
กินฺเต อิทํ อูรูนมนฺตรสฺมึ
สุปิจฺฉิตํ กณฺหริวปฺปกาสติ
อกฺขาหิ เม ปุจฺฉิโต เอตมตฺถํ
โกเส นุ เต อุตฺตมงฺคํ ปวิฏฺฐํ
อหํ วเน มูลผเลสนํ จรํ



อสาทยึ อจฺฉํ สุโฆรรูปํ
โส มํ ปติตฺวา สหสชฺฌปฺปตฺโต
ปนุชฺช มํ อพฺพุหิ อุตฺตมงฺคํ
สฺวายํ วโณ ขชฺชติ กณฺฑุวายติ
สพฺพญฺจ กาลํ น ลภามิ สาตํ
ปโห ภวํ กณฺฑุมิมํ วิเนตต
กุรุตํ ภวํ ยาจิโต พฺราหฺมณตฺถํ
คมฺภีรรูโป เต วโณ สโลหิโต
อปูติโก ปนฺนคนฺโธ มหา จ
กโรมิ เต กิญฺจิ กสายโยคํ
ยถา ภวํ ปรมสุขี ภเวยฺย
น มนฺตโยคา น กสายโยคา
น โอสธา พฺรหฺมจาริ กมนฺติ
ฆฏฺเฏ มุทุเกน องฺเคน วิเนหิ กณฺฑฑ
ยถา อหํ ปรมสุขี ภเวยฺยํ
อิโต นุ โภโต กตเมน อสฺสโม
กจฺจิ ภวํ อภิรมสิ อรญฺเญ
กจฺจิ นุ เต มูลผลํ ปหูตํ
กจฺจิ ภวนฺตํ น วิหึสนฺติ วาฬา



อิโต อุชุํ อุตฺตรายํ ทิสายํ
เขมา นที หิมวนฺตา ปภาติ
ตสฺสา ตีเร อสฺสโม มยฺห รมฺโม
อโห ภวํ อสฺสมํ มยฺห ปสฺเส
อมฺพา จ สาลา ติลกา จ ชมฺพุโย
อุทฺทาลกา ปาฏลิโย จ ผุลฺลา
สมนฺตโต กึปุริสาภิคีตํ
อโห ภวํ อสฺสมํ มยฺห ปสฺเส
ตาลา จ มูลา จ ผลา จ เมตฺถ
วณฺเณน คนฺเธน อุเปตรูปํ
ตํ ภูมิภาเคหิ อุเปตรูปํ
อโห ภวํ อสฺสมํ มยฺห ปสฺเส
ผลา จ มูลา จ ปหูตเมตฺถ
วณฺเณน คนฺเธน รเสนุเปตา
อายนฺติ จ ลุทฺทกา ตํ ปเทสํ
มา เม ตโต มูลผลํ อหาสุํ
ปิตา มม มูลผเลสนํ คโต
อิทานิ อาคจฺฉติ สายกาเล
อุโภว คจฺฉามเส อสฺสมนฺตํ



ยาว ปิตา มูลผลโต เอตุ
อญฺเญ พหู อิสโย สาธุรูปา
ราชีสโย อนุมคฺเค วสนฺติ
เตเยว ปุจฺเฉสิ มมสฺสมนฺตํ
เต ตํ นยิสฺสนฺติ มมํ สกาเส
น เต กฏฺฐานิ ภินฺนานิ น เต อุทกมาภตํ
อคฺคิปิ เต น หาปิโต กินฺนุ มนฺโทว ฌายสิ
ภินฺนานิ กฏฺฐานิ หุโต จ อคฺคิ
ตปนีปิ เต สมิตา พฺรหฺมจารี
ปีฐญฺจ มยฺหํ อุทกญฺจ โหติ
รมสิ ตุวํ พฺรหฺมภูโต ปุรตฺถา
อภินฺนกฏฺโฐสิ อนาภโตทโก
อหาสิตคฺคีสิ อสิทฺธโภชโน
น เม ตุวํ อาลปสิ มมชฺช
นฏฺฐํ นุ กึ เจตสิกญฺจ ทุกฺขํ
อิธาคมา ชฏิโล พฺรหฺมจารี
สุทสฺสเนยฺโย สุตนู วิเนติ
เนวาติทีโฆ น ปนาติรสฺโส
สุกณฺหกณฺหจฺฉทเนหิ โภโต


อมสฺสุชาโต อปุราณวณฺณี
อาธารรูปญฺจ ปนสฺส กณฺเฐ
เทฺว ยมา คณฺฑา อุเร สุชาตา
สุวณฺณติณฺฑุสนฺนิภา ปภสฺสรา
มุขญฺจ ตสฺส ภุสทสฺสเนยฺยํ
กณฺเณสุ ลมฺพนฺติ จ กุญฺจิตคฺคา
เต โชตเร จรโต มาณวสฺส
สุตฺตญฺจ ยํ สํยมานํ ชฏานํ
อญฺญา จ ตสฺส สํยมานิ จตสฺโส
นีลา ปีตา โลหิตกา จ เสตา
ตา สํสเร จรโต มาณวสฺส
ติริฏิสงฺฆาริว ปาวุสมฺหิ
น เมขลํ มุญฺชมยํ ธาเรติ
น สนฺถเร โน ปน ปพฺพชสฺส
ตา โชตเร ชงฺฆนนฺตเร วิลคฺคา
สเตริตา วิชฺชุริวนฺตลิกฺเข
อขิลกานิ จ อวณฺฏกานิ
เหฏฺฐา นภฺยา กฏิสโมหิตานิ
อฆฏฺฏิตา นิจฺจกีฬํ กโรนฺติ
หนฺตาต กึ รุกฺขผลานิ ตานิ




ชฏา จ ตสฺส ภุสทสฺสเนยฺยา
ปโรสตํ เวลฺลิตคฺคา สุคนฺธา
เทฺวธาสิโร สาธุวิภตฺตรูโป
อโห นุโข มยฺห ตถา ชฏาสฺสุ
ยทา จ โส ปกิรติ ตา ชฏาโย
วณฺเณน คนฺเธน อุเปตรูปา
นีลุปฺปลํ วาตสเมริตํว
ตเถว สํวายติ ปนสฺสโม อยํ
ปงฺโก จ ตสฺส ภุสทสฺสเนยฺโย
เนตาทิโส ยาทิโส มยฺห กาโย
โส วายติ เอริโต มาลุเตน
วนํ ยถา อคฺคคิมฺเห สุผุลฺลํ
นิหนฺติ โส รุกฺขผลํ ปฐพฺยา
สุจิตฺตรูปํ รุจิรํ ทสฺสเนยฺยํ
ขิตฺตญฺจ ตสฺส ปุนเรติ หตฺถํ
หนฺตาต กึ รุกฺขผลํ นุโข ตํ
ทนฺตา จ ตสฺส ภุสทสฺสเนยฺยา
สุทฺธา สมา สงฺขวรูปปนฺนา
มโน ปสาเทนฺติ วิวริยมานา
น หิ นูน โส สากมขาทิ เตหิ



อกกฺกสํ อคฺคฬิตํ มุหุํ มุทุํ
อุชุํ อนุทฺธตํ อจปลมสฺส ภาสิตํ
รุทํ มนุญฺญํ กรวีกสุสฺสรํ
หทยงฺคมํ รญฺชยเตว เม มโน
พินฺทุสฺสโร นาติวิสฺสฏฺฐวาโกฺย
น นูน สชฺฌายมติปฺปยุตฺโต
อิจฺฉามิ โข ตํ ปุนเทว ทฏฺฐุํ
มิตฺตญฺหิ เม มาณวาหุ ปุรตฺถา
สุสนฺธิ สพฺพตฺถ วิมฏฺฐิมํ วณํ
ปุถุ สุชาตํ ขรปตฺตสนฺนิภํ
เตเนว มํ อุตฺตริยาน มาณโว
วิวริย อูรํ ชฆเนน ปีฬยิ
ตปนฺติ อาภนฺติ วิโรจเร จ
สเตริตา วิชฺชุริวนฺตลิกฺเข
พาหา มุทู อญฺชนโลมสทิสา
วิจิตฺรวฏฺฏงฺคุลิกสฺส โสภเร
อกกฺกสงฺโค น จ ทีฆโลโม
นขสฺส ทีฆา อปิ โลหิตคฺคา
มุทูหิ พาหาหิ ปลิสฺสชนฺโต
กลฺยาณรูโป รมยํ อุปฏฺฐหิ




ทุมสฺส ตูลูปนิภา ปภสฺสรา
สุวณฺณกมฺพูตลวฏฺฏสุจฺฉวี
หตฺถา มุทู เตหิ มํ สํผุสิตฺวา
อิโต คโต เตน มํ ทหนฺติ ตาต
น นูน โส ขาริวิธํ อหาสิ
น นูน โส กฏฺฐานิ สยํ อภญฺชิ
น นูน โส หนฺติ ทุเม กุฐาริยา
นปิสฺส หตฺเถสุ ขิลานิ อตฺถิ
อจฺโฉว โข ตสฺส วณํ อกาสิ
โส มํ พฺรวี สุขิตํ มํ กโรหิ
ตาหํ กรึ เตน มมาปิ โสขฺยํ
โส จ พฺรวี สุขิโตสฺมีติ พฺรหฺเม
อยญฺจ เต มาลุวปณฺณสนฺถตา
วิกิณฺณรูปาว มยา จ เตน จ
กิลนฺตรูปา อุทเก รมิตฺวา
ปุนปฺปุนํ ปณฺณกุฏึ วชาม
น มชฺช มนฺตา ปฏิภนฺติ ตาต
น อคฺคิหุตฺตํ นปิ ยญฺญ ตตฺร
น จาปิ เต มูลผลานิ ภุญฺเช



ยาว น ปสฺสามิ ตํ พฺรหฺมจารึ
อทฺธา ปชานาสิ ตุวํปิ ตาต
ยสฺสํ ทิสายํ วสเต พฺรหฺมจารี
ตํ มํ ทิสํ ปาปย ตาต ขิปฺปํ
มา เต อหํ อมริมสฺสมมฺหิ
วิจิตฺรผุลฺลญฺหิ วนํ สุตํ มยา
ทิชาภิฆุฏฺฐํ ทิชสงฺฆเสวิตํ
ตํ มํ วนํ ปาปย ตาต ขิปฺปํ
ปุรา เต ปาณํ วิชหามิ อสฺสเม
อิมสฺมาหํ โชติรเส วนมฺหิ
คนฺธพฺพเทวจฺฉรสงฺฆเสวิเต
อิสีนมาวาเส สนนฺตนมฺหิ
เนตาทิสํ อรตึ ปาปุเณถ
ภวนฺติ มิตฺตานิ อโถ น โหนฺติ
ญาตีสุ มิตฺเตสุ กโรนฺติ เปมํ
อยญฺจ ชมฺโม กิสฺส ทิวา นิวิฏฺโฐ
โย เนว ชานาติ กุโตมฺหิ อาคโต
สํวาเสน หิ มิตฺตานิ สนฺธิยนฺติ ปุนปฺปุนํ
เสฺวว มิตฺโต อสงฺคนฺตุ อสํวาเสน ชีรติ



สเจ ตุวํ ทกฺขสิ พฺรหฺมจารึ
สเจ ตุวํ สลฺลเป พฺรหฺมจารินา
สมฺปนฺนสสฺสํว มโหทเกน
ตโปคุณํ ขิปฺปมิมํ ปหสฺสสิ
ปุนปิ เจ ทกฺขสิ พฺรหฺมจารึ
ปุนปิ เจ สลฺลเป พฺรหฺมจารินา
สมฺปนฺนสสฺสํว มโหทเกน
อุสฺมาคตํ ขิปฺปมิมํ ปหสฺสสิ
ภูตานิ เหตานิ จรนฺติ ตาต
วิรูปรูเปน มนุสฺสโลเก
น ตานิ เสเวถ นโร สปญฺโญ
อาสชฺชนํ นสฺสติ พฺรหฺมจารีติ
นฬินิกาชาตกํ ปฐมํ

อุมฺมาทนฺตีชาตกํ
นิเวสนํ กสฺส นุทํ สุนนฺท
ปากาเรน ปณฺฑุมเยน คุตฺตํ
กา ทิสฺสติ อคฺคิสิขาว ทูเร
เวหายสํ ปพฺพตคฺเคว อจฺจิ



ธีตา นฺวายํ กสฺส สุนนฺท โหติ
สุณิสา นฺวายํ กสฺส อโถปิ ภริยา
อกฺขาหิ เม ขิปฺปมิเธว ปุฏฺโฐ
อวาวตา ยทิ วา อตฺถิ ภตฺตา
อหํ หิ ชานามิ ชนินฺท เอตํ
มตฺยา จ เปตฺยา จ อโถปิ อสฺสา
ตเวว โส ปุริโส ภูมิปาล
รตฺตินฺทิวํ อปฺปมตฺโต ตวตฺเถ
อิทฺโธ จ ผีโต จ สุวฑฺฒิโต จ
อมจฺโจ จ เต อญฺญตโร ชนินฺท
ตทสฺเสว สา ภริยา อภิปารกสฺส
อุมฺมาทนฺตีติ นามเธยฺเยน ราช
อมฺโภ อมฺโภ นามมิทํ อิมิสฺสา
มตฺยา จ เปตฺยา จ กตํ สุสาธุ
ตถาหิ มยฺหํ อวโลกยนฺตี
อุมฺมตฺตกํ อุมฺมาทนฺตี อกาสิ
ยา ปุณฺณมาเส มิคมนฺทโลจนา
อุปาวิสี ปุณฺฑรีกตฺตจงฺคี
เทฺว ปุณฺณมาโย ตทหู อมญฺญึ
ทิสฺวาน ปาราวฏรตฺตวาสินึ


อฬารปมฺเหหิ สุเภหิ วคฺคุภิ
ปโลภยนฺตี มํ ยทา อุทิกฺขติ
วิชมฺหมานา หรเตว เม มโน
ชาตา วเน กึปุริสีว ปพฺพเต
ตทา หิ พฺรหตี สามา อามุตฺตมณิกุณฺฑลา
เอกจฺจวสนา นารี มิคี ภนฺตาวุทิกฺขติ
กทาสฺสุ มํ ตมฺพนขา สุโลมา
พาหามุทู จนฺทนสารลิตฺตา
วฏฺฏงฺคุลี สนฺนตธีรกุตฺติยา
นารี อุปญฺญิสฺสติ สีสโต สุภา
กทาสฺสุ มํ กาญฺจนชาลุรจฺฉทา
ธีตา ติรีฏิสฺส วิลากมชฺฌา
มุทูหิ พาหาหิ ปลิสฺสชิสฺสติ
พฺรหาวเน ชาตทุมํว มาลุวา
กทาสฺสุ มํ ลาขารสรตฺตสุจฺฉวี
พินฺทุตฺถนี ปุณฺฑรีกตฺตจงฺคี
มุขํ มุเขน อุปนามยิสฺสติ
โสณฺโฑว โสณฺฑสฺส สุราย ถาลํ
ยทาทฺทสํ ตํ ติฏฺฐนฺตึ สพฺพคตฺตํ มโนรมํ



ตโต สกสฺส จิตฺตสฺส นาวโพธามิ กญฺจิ นํ
อุมฺมาทนฺตี มยา ทิฏฺฐา อามุตฺตมณิกุณฺฑลา
น สุปฺปามิ ทิวารตฺตึ สหสฺสํว ปราชิโต
สกฺโก เจ เม วรํ ทชฺชา โส จ ลพฺเภถ เม วโร
เอกรตฺตํ ทฺวิรตฺตํ วา ภเวยฺย อภิปารโก
อุมฺมาทนฺตฺยา รมิตฺวาน สีวิราชา ตโต สิยา
ภูตานิ เม ภูตปตี นมสฺสโต
อาคมฺม ยกฺโข อิทเมตทพฺรวิ
รญฺโญ มโน อุมฺมาทนฺตฺยา นิวิฏฺโฐ
ททามิ เต ตํ ปริจารยสฺสุ
ปุญฺญา จ ธํเส อมโร น จมฺหิ
ชโน จ เม ปาปมิทญฺจ ชญฺญา
ภุโส จ ตฺยสฺส มนโส วิฆาโต
ทตฺวา ปิยํ อุมฺมาทนฺตึ อทิฏฺฐา
ชนินฺท นาญฺญตฺร ตยา มยา วา
สพฺพาปิ กมฺมสฺส กตสฺส ชญฺญา
ยนฺเต มยา อุมฺมาทนฺตี ปทินฺนา
ภุเสหิ ราชา วนถํ สชาหิ
โย ปาปกํ กมฺม กรํ มนุสฺโส




โส มญฺญติ มายิทํ มญฺญึสุ อญฺเญ
ปสฺสนฺติ ภูตานิ กโรนฺตเมตํ
ยุตฺตา จ เย โหนฺติ นรา ปฐพฺยา
อญฺโญ นุ เต โกจิ นโร ปฐพฺยา
สทฺเธยฺย โลกสฺมิ น เม ปิยาติ
ภุโส จ ตฺยสฺส มนโส วิฆาโต
ทตฺวา ปิยํ อุมฺมาทนฺตึ อทิฏฺฐา
อทฺธา ปิยา มยฺห ชนินฺท เอสา
น สา มมํ อปฺปิยา ภูมิปาล
คจฺเฉว ตฺวํ อุมฺมาทนฺตึ ภทฺทนฺเต
สีโหว เสลสฺส คุหํ อุเปติ
น ปีฬิตา อตฺตทุกฺเขน ธีรา
สุขปฺผลํ กมฺม ปริจฺจชนฺติ
สมฺโมหิตา วาปิ สุเขน มตฺตา
น ปาปกมฺมญฺจ สมาจรนฺติ
ตุวญฺหิ มาตา จ ปิตา จ มยฺหํ
ภตฺตา ปตี โปสโก เทวตา จ
ทาโส อหํ ตุยฺห สปุตฺตทาโร
ยถาสุขํ สีวิ กโรหิ กามํ
โย อิสฺสโรมฺหีติ กโรติ ปาปํ




กตฺวา จ โส นุตฺตปเต ปเรสํ
น เตน โส ชีวติ ทีฆมายุํ
เทวาปิ ปาเปน สเมกฺขเร นํ
อญฺญาตกํ สามิเกหิ ปทินฺนํ
ธมฺเม ฐิตา เย ปฏิจฺฉนฺติ ทานํ
ปฏิจฺฉกา ทายกา จาปิ ตตฺถ
สุขปฺผลญฺเญว กโรนฺติ กมฺมํ
อญฺโญ นุ เต โกจิ นโร ปฐพฺยา
สทฺเธยฺย โลกสฺมิ น เม ปิยาติ
ภุโส จ ตฺยสฺส มนโส วิฆาโต
ทตฺวา ปิยํ อุมฺมาทนฺตึ อทิฏฺฐา
อทฺธา ปิยา มยฺห ชนินฺท เอสา
น สา มมํ อปฺปิยา ภูมิปาล
ยนฺเต มยา อุมฺมาทนฺตี ปทินฺนา
ภุเสหิ ราชา วนถํ สชาหิ
โย อตฺตทุกฺเขน ปรสฺส ทุกฺขํ
สุเขน วา อตฺตสุขํ ทหติ
ยเถวิทํ มยฺห ตถา ปเรสํ
โย เอวํ ปชานาติ ส เวทิ ธมฺมํ
อญฺโญ นุ เต โกจิ ปโร ปฐพฺยา



สทฺเธยฺย โลกสฺมิ น เม ปิยาติ
ภุโส จ ตฺยสฺส มนโส วิฆาโต
ทตฺวา ปิยํ อุมฺมาทนฺตึ อทิฏฺฐา
ชนินฺท ชานาสิ ปิยา มเมสา
น สา มมํ อปฺปิยา ภูมิปาล
ปิเยน เต ทมฺมิ ปิยํ ชนินฺท
ปิยทายิโน เทว ปิยํ ลภนฺติ
โส นูนาหํ วธิสฺสามิ อตฺตานํ กามเหตุกํ
น หิ ธมฺมํ อธมฺเมน อหํ วธิตุมุสฺสเห
สเจ ตุวํ มยฺห สตึ ชนินฺท
น กามยาสิ นรวีร เสฏฺฐ
จชามิ นํ สพฺพชนสฺส มชฺเฌ
มยา ปมุตฺตํ ตโต อวฺหเยสิ นํ
อทูสิยญฺเจ อภิปารก ตุวํ
จชาสิ กตฺเต อหิตาย ตฺยสฺส
มหา จ เต อุปวาโทปิ อสฺส
น จาปิ ตฺยสฺส นครมฺหิ ปกฺโข
อหํ สหิสฺสํ อุปวาทเมตํ
นินฺทํ ปสํสํ ครหญฺจ สพฺพํ
มเมตมาคจฺฉตุ ภูมิปาล



ยถาสุขํ สีวิ กโรหิ กามํ
โย เนว นินฺทํ น ปุนปฺปสํสํ
อาทิยติ ครหํ โนปิ ปูชํ
สิรี จ ลกฺขี จ อเปติ ตมฺหา
อาโป สุวุฏฺฐีว ยถา ถลมฺหา
ยงฺกิญฺจิ ทุกฺขญฺจ สุขญฺจ เอตฺโต
ธมฺมาติสารญฺจ มโนวิฆาตํ
อุรสา อหํ ปฏิจฺฉิสฺสามิ สพฺพํ
ปฐวี ยถา ถาวรานํ ตสานํ
ธมฺมาติสารญฺจ มโนวิฆาตํ
ทุกฺขญฺจ นิจฺฉามิ อหํ ปเรสํ
เอโกปิมํ ตารยิสฺสามิ ภารํ
ธมฺเม ฐิโต กิญฺจิ อหาปยนฺโต
สคฺคูปคํ ปุญฺญกมฺมํ ชนินฺท
มา เม ตุวํ อนฺตรายํ อกาสิ
ททามิ เต อุมฺมาทนฺตึ ปสนฺโน
ราชาว ยญฺเญ ธนํ พฺราหฺมณานํ
อทฺธา ตุวํ กตฺเต หิโตสิ มยฺหํ
สขา มมํ อุมฺมาทนฺตี ตุวญฺจ
นินฺเทยฺยุ เทวา ปิตโร จ สพฺเพ




ปาปญฺจ ปสฺสํ อภิสมฺปรายํ
น เหตํ ธมฺมํ สีวิราช วชฺชุํ
สเนคมา ชานปทา จ สพฺเพ
ยนฺเต มยา อุมฺมาทนฺตี ปทินฺนา
ภุเสหิ ราชา วนถํ สชาหิ
อทฺธา ตุวํ กตฺเต หิโตสิ มยฺหํ
สขา มมํ อุมฺมาทนฺตี ตุวญฺจ
สตญฺจ ธมฺมานิ สุกิตฺติตานิ
สมุทฺทเวลาว ทุรจฺจยานิ
อาหุเนยฺโย เมสิ หิตานุกมฺปี
ธาตา วิธาตา จสิ กามปาโล
ตยี หุตา ราช มหปฺผลา หิ
กาเมน เม อุมฺมาทนฺตึ ปฏิจฺฉ
อทฺธา หิ สพฺพํ อภิปารก ตุวํ
ธมฺมํ อจารี มม กตฺตุปุตฺต
อญฺโญ นุ เต โก อิธ โสตฺถิกตฺตา
ทฺวิปโท นโร อรุเณ ชีวโลเก
ตฺวํ นุ เสฏฺโฐ ตฺวมนุตฺตโรสิ
ตฺวํ ธมฺมคู ธมฺมวิทู สุเมโธ
โส ธมฺมคุตฺโต จิรเมว ชีว



ธมฺมญฺจ เม เทสย ธมฺมปาล
ตทิงฺฆ อภิปารก สุโณหิ วจนํ มม
ธมฺมนฺเต เทสยิสฺสามิ สตํ อาเสวิตํ อหํ
สาธุ ธมฺมรุจี ราชา สาธุ ปญฺญาณวา นโร
สาธุ มิตฺตานมทฺทุพฺโภ ปาปสฺสากรณํ สุขํ
อกฺโกธนสฺส วิชิเต ฐิตธมฺมสฺส ราชิโน
สุขํ มนุสฺสา อาเสถ สีตจฺฉายาย สงฺฆเร
น จาหเมตํ อภิโรจยามิ
กมฺมํ อสเมกฺขกตํ อสาธุ
เยวาปิ ญตฺวาน สยํ กโรนฺติ
อุปมา อิมา มยฺห ตุวํ สุโณหิ
ควญฺเจ ตรมานานํ ชิมฺหํ คจฺฉติ ปุงฺคโว
สพฺพา ตา ชิมฺหํ คจฺฉนฺติ เนตฺเต ชิมฺหํ คเต สติ
เอวเมว มนุสฺเสสุ โย โหติ เสฏฺฐสมฺมโต
โส เจ อธมฺมํ จรติ ปเคว อิตรา ปชา
สพฺพํ รฏฺฐํ ทุกฺขํ เสติ ราชา เจ โหติ อธมฺมิโก
ควญฺเจ ตรมานานํ อุชุํ คจฺฉติ ปุงฺคโว
สพฺพา ตา อุชุํ คจฺฉนฺติ เนตฺเต อุชุํ คเต สติ
เอวเมว มนุสฺเสสุ โย โหติ เสฏฺฐสมฺมโต
โส เจปิ ธมฺมํ จรติ ปเคว อิตรา ปชา



สพฺพํ รฏฺฐํ สุขํ เสติ ราชา เจ โหติ ธมฺมิโก
น จาปาหํ อธมฺเมน อมรตฺตมภิปตฺถเย
อิมํ วา ปฐวึ สพฺพํ วิเชตุํ อภิปารก
ยญฺหิ กิญฺจิ มนุสฺเสสุ รตนํ อิธ วิชฺชติ
คาโว ทาโส หิรญฺญญฺจ วตฺถิยํ หริจนฺทนํ
อสฺสิตฺถิโย จ รตนํ มณิกญฺจ
ยญฺจาปิเม จนฺทสุริยา อภิปาลยนฺติ
น ตสฺส เหตุ วิสมํ จเรยฺย
มชฺเฌ สิวีนํ อุสโภสฺมิ ชาโต
เนตา หิตา อุคฺคโต รฏฺฐปาโล
ธมฺมํ สิวีนํ อปจายมาโน
โส ธมฺมเมวานุวิจินฺตยนฺโต
ตสฺมา สเก จิตฺตวเส น วตฺโต
อทฺธา ตุวํ มหาราช นิจฺจํ อพฺยสนํ สิวํ
กริสฺสสิ จิรํ รชฺชํ ปญฺญา หิ ตว ตาทิสี
เอตนฺเต อนุโมทาม ยํ ธมฺมํ นปฺปมชฺชสิ
ธมฺมํ ปมชฺช ขตฺติโย รฏฺฐา จวติ อิสฺสโร
ธมฺมญฺจร มหาราช มาตาปิตูสุ ขตฺติย
อิธ ธมฺมํ จริตฺวาน ราช สคฺคํ คมิสฺสสิ
ธมฺมญฺจร มหาราช ปุตฺตทาเรสุ ขตฺติย



อิธ ธมฺมํ จริตฺวาน ราช สคฺคํ คมิสฺสสิ
ธมฺมญฺจร มหาราช มิตฺตามจฺเจสุ ขตฺติย
อิธ ธมฺมํ จริตฺวาน ราช สคฺคํ คมิสฺสสิ
ธมฺมญฺจร มหาราช วาหเนสุ พเลสุ จ
อิธ ธมฺมํ จริตฺวาน ราช สคฺคํ คมิสฺสสิ
ธมฺมญฺจร มหาราช คาเมสุ นิคเมสุ จ
อิธ ธมฺมํ จริตฺวาน ราช สคฺคํ คมิสฺสสิ
ธมฺมญฺจร มหาราช รฏฺเฐสุ ชนปเทสุ จ
อิธ ธมฺมํ จริตฺวาน ราช สคฺคํ คมิสฺสสิ
ธมฺมญฺจร มหาราช สมเณ พฺราหฺมเณสุ จ
อิธ ธมฺมํ จริตฺวาน ราช สคฺคํ คมิสฺสสิ
ธมฺมญฺจร มหาราช มิคปกฺขีสุ ขตฺติย
อิธ ธมฺมํ จริตฺวาน ราช สคฺคํ คมิสฺสสิ
ธมฺมญฺจร มหาราช ธมฺโม จิณฺโณ สุขาวโห
อิธ ธมฺมํ จริตฺวาน ราช สคฺคํ คมิสฺสสิ
ธมฺมญฺจร มหาราช อินฺทา เทวา สพฺรหฺมกา
สุจิณฺเณน ทิวํ ปตฺตา มา ธมฺมํ ราช ปามโทติ
อุมฺมาทนฺตีชาตกํ ทุติยํ



มหาโพธิชาตกํ
กินฺนุ ทณฺฑํ กิมาชินํ กึ ฉตฺตํ กึ อุปาหนํ
กึ องฺกุสญฺจ ปตฺตญฺจ สงฺฆาฏิญฺจาปิ พฺราหฺมณ
ตรมานรูโป คณฺหาสิ กินฺนุ ปตฺถยเส ทิสํ
ทฺวาทเสตานิ วสฺสานิ วสิตานิ ตวนฺติเก
นาภิชานามิ โสเณน ปิงฺคเลนาภิกูชิตํ
สฺวายํ ทิตฺโตว นทติ สุกฺกทาฐํ วิทํสยํ
ตว สุตฺวา สภริยสฺส วีตสทฺธสฺส มํ ปติ
อหุ เอส กโต โทโส ยถา ภาสสิ พฺราหฺมณ
เอส ภิยฺโย ปสีทามิ วส พฺราหฺมณ มา คมา
สพฺพเสโต ปุเร อาสิ ตโตปิ สพโล อหุ
สพฺพโลหิตโกทานิ กาโล ปกฺกมิตุํ มม
อพฺภนฺตรํ ปุเร อาสิ ตโต มชฺเฌ ตโต พหิ
ปุรา นิทฺธมนา โหติ สยเมว วชามหํ
วีตสทฺธํ น เสเวยฺย อุทปานํวโนทกํ
สเจปิ นํ อนุขเณ วาริกทฺทมคนฺธิกํ
ปสนฺนเมว เสเวยฺย อปฺปสนฺนํ วิวชฺชเย
ปสนฺนํ ปยิรุปาเสยฺย รหทํวุทกตฺถิโก
ภเช ภชนฺตํ ปุริสํ อภชนฺตํ น ภชฺชเย
อสปฺปุริสธมฺโม โส โย ภชนฺตํ น ภชฺชติ


โย ภชนฺตํ น ภชติ เสวมานํ น เสวติ
สเว มนุสฺสปาปิฏฺโฐ มิโค สาขสฺสิโต ยถา
อจฺจาภิกฺขณสํสคฺคา อสโม สรเณน จ
เอเตน มิตฺตา ชีรนฺติ อกาเล ยาจนาย จ
ตสฺมา นาภิกฺขณํ คจฺเฉ น จ คจฺเฉ จิราจิรํ
กาเลน ยาจํ ยาเจยฺย เอวํ มิตฺตา น ชิรเร
อติจิรํ นิวาเสน ปิโย ภวติ อปฺปิโย
อามนฺต โข ตํ คจฺฉาม ปุรา เต โหม อปฺปิยา
เอวํ เจ ยาจมานานํ อญฺชลึ นาวพุชฺฌสิ
ปริจาริกานํ สตฺตานํ วจนํ น กโรสิ โน
เอวนฺตํ อภิยาจาม ปุน กยิราสิ ปริยายํ
เอวญฺเจ โน วิหรตํ อนฺตราโย น เหสฺสติ
ตุยฺห วาปิ มหาราช มยฺห วา รฏฺฐวฑฺฒน
อปฺเปว นาม ปสฺเสม อโหรตฺตานมจฺจเย
อุทีรณา เจ สงฺคตฺยา ภาวายมนุวตฺตติ
อกามา อกรณียํ วา กรณียํ วาปิ กฺรุพฺพติ
อกามกรณียสฺมึ กวิธ ปาเปน ลิมฺปติ
โส เจ อตฺโถ จ ธมฺโม จ กลฺยาโณ น จ ปาปโก
โภโต เจ วจนํ สจฺจํ สุหโต วานโร มยา
อตฺตโน เจ หิ วาทสฺส อปราธํ วิชานิย





น มํ ตฺวํ ครเหยฺยาสิ โภโต วาโท หิ ตาทิโส
อิสฺสโร สพฺพโลกสฺส สเจ กปฺเปติ ชีวิตํ
อิทฺธึ พฺยสนภาวญฺจ กมฺมํ กลฺยาณปาปกํ
นิทฺเทสการี ปุริโส อิสฺสโร เตน ลิมฺปติ
โส เจ อตฺโถ จ ธมฺโม จ กลฺยาโณ น จ ปาปโก
โภโต เจ วจนํ สจฺจํ สุหโต วานโร มยา
อตฺตโน เจ หิ วาทสฺส อปราธํ วิชานิย
น มํ ตฺวํ ครเหยฺยาสิ โภโต วาโท หิ ตาทิโส
สเจ ปุพฺเพกตเหตุ สุขทุกฺขํ นิคจฺฉติ
โปราณกํ กตํ ปาปํ ตเมโส มุญฺจเต อิณํ
โปราณกอิณโมกฺโข กฺวิธ ปาเปน ลิมฺปติ
โส เจ อตฺโถ จ ธมฺโม จ กลฺยาโณ น จ ปาปโก
โภโต เจ วจนํ สจฺจํ สุหโต วานโร มยา
อตฺตโน เจ หิ วาทสฺส อปราธํ วิชานิย
น มํ ตฺวํ ครเหยฺยาสิ โภโต วาโท หิ ตาทิโส
จตุนฺนํเยวุปาทาย รูปํ สมฺโภติ ปาณินํ
ยโต จ รูปํ สมฺโภติ ตตฺเถวานุปคจฺฉติ
อิเธว ชีวติ ชีโว เปจฺจ เปจฺจ วินสฺสติ
อุจฺฉิชฺชติ อยํ โลโก เย พาลา เย จ ปณฺฑิตา
อุจฺฉิชฺชมาเน โลกสฺมึ กฺวิธ ปาเปน ลิมฺปติ



โส เจ อตฺโถ จ ธมฺโม จ กลฺยาโณ น จ ปาปโก
โภโต เจ วจนํ สจฺจํ สุหโต วานโร มยา
อตฺตโน เจ หิ วาทสฺส อปราธํ วิชานิย
น มํ ตฺวํ ครเหยฺยาสิ โภโต วาโท หิ ตาทิโส
อาหุ ขตฺตวิธา โลเก พาลา ปณฺฑิตมานิโน
มาตรํ ปิตรํ หญฺเญ อโถ เชฏฺฐํปิ ภาตรํ
หเนยฺย ปุตฺตทาเร จ อตฺโถ เจ ตาทิโส สิยา
ยสฺส รุกฺขสฺส ฉายาย นิสีเทยฺย สเยยฺย วา
น ตสฺส สาขํ ภญฺเชยฺย มิตฺตทุพฺโภ หิ ปาปโก
อถ อตฺเถ สมุปฺปนฺเน สมูลมปิ อพฺภุเห
อตฺโถ เม สมฺพเลนาปิ สุหโต วานโร มยา
โส เจ อตฺโถ จ ธมฺโม จ กลฺยาโณ น จ ปาปโก
โภโต เจ วจนํ สจฺจํ สุหโต วานโร มยา
อตฺตโน เจ หิ วาทสฺส อปราธํ วิชานิย
น มํ ตฺวํ ครเหยฺยาสิ โภโต วาโท หิ ตาทิโส
อเหตุวาโท ปุริโส โย จ อิสฺสรกุตฺติโก
ปุพฺเพกตี จ อุจฺเฉที โย จ ขตฺตวิโธ นโร
เอเต อสปฺปุริสา โลเก พาลา ปณฺฑิตมานิโน
กเรยฺย ตาทิโส ปาปํ อโถ อญฺญมฺปิ การเย



อสปฺปุริสสํสคฺโค ทุกฺขนฺโต กฏุกุทฺรโย
อุรพฺภรูเปน พกาสุ ปุพฺเพ
อสงฺกิโต อชยูถํ อุเปติ
หนฺตฺวา อุรณึ อชิยํ อชญฺจ
หนฺตฺวา สยิตฺวา เยนกามํ ปเลติ
ตถาวิเธเก สมณพฺราหฺมณาเส
ฉทนํ กตฺวา วญฺจยนฺติ มนุสฺเส
อนาสกา ถณฺฑิลเสยฺยกา จ
รโชชลฺลํ อุกฺกุฏิกปฺปธานํ
ปริยายภตฺตญฺจ อปานกตฺตา
ปาปาจารา อรหนฺโต วทานา
เอเต อสปฺปุริสา โลเก พาลา ปณฺฑิตมานิโน
กเรยฺย ตาทิโส ปาปํ อโถ อญฺญมฺปิ การเย
อสปฺปุริสสํสคฺโค ทุกฺขนฺโต กฏุกุทฺรโย
ยมาหุ นตฺถิ วีริยนฺติ เหตุญฺจ อปวทนฺติ เย
ปรการํ อตฺตการญฺจ เย ตุจฺฉํ สมวณฺณยุํ
เอเต อสปฺปุริสา โลเก พาลา ปณฺฑิตมานิโน
กเรยฺย ตาทิโส ปาปํ อโถ อญฺญมฺปิ การเย
อสปฺปุริสสํสคฺโค ทุกฺขนฺโต กฏุกุทฺรโย
สเจ หิ วีริยํ นาสฺส กมฺมํ กลฺยาณปาปกํ




น ภเร วฑฺฒกึ ราชา นปิ ยนฺตานิ การเย
ยสฺมา จ วีริยํ อตฺถิ กมฺมํ กลฺยาณปาปกํ
ตสฺมา ยนฺตานิ กาเรติ ราชา ภรติ วฑฺฒกึ
ยทิ วสฺสสตํ เทโว น วสฺเส น หิมํ ปเต
อุจฺฉิชฺเชยฺย อยํ โลโก วินสฺเสยฺย อยํ ปชา
ยสฺมา จ วสฺสตี เทโว หิมญฺจานุผุสียติ
ตสฺมา สสฺสานิ ปจฺจนฺติ รฏฺฐญฺจ ปาลยเต จิรํ
ควญฺเจ ตรมานานํ ชิมฺหํ คจฺฉติ ปุงฺคโว
สพฺพา ตา ชิมฺหํ คจฺฉนฺติ เนตฺเต ชิมฺหํ คเต สติ
เอวเมว มนุสฺเสสุ โย โหติ เสฏฺฐสมฺมโต
โส เจ อธมฺมํ จรติ ปเคว อิตรา ปชา
สพฺพํ รฏฺฐํ ทุกฺขํ เสติ ราชา เจ โหติ อธมฺมิโก
ควญฺเจ ตรมานานํ อุชุํ คจฺฉติ ปุงฺคโว
สพฺพา ตา อุชุํ คจฺฉนฺติ เนตฺเต อุชุํ คเต สติ
เอวเมว มนุสฺเสสุ โย โหติ เสฏฺฐสมฺมโต
โส เจปิ ธมฺมํ จรติ ปเคว อิตรา ปชา
สพฺพํ รฏฺฐํ สุขํ เสติ ราชา เจ โหติ ธมฺมิโก
มหารุกฺขสฺส ผลิโน อามํ ฉินฺทติ โย ผลํ
รสญฺจสฺส น ชานาติ พีชญฺจสฺส วินสฺสติ



มหารุกฺขูปมํ รฏฺฐํ อธมฺเมน โย ปสาสติ
รสญฺจสฺส น ชานาติ รฏฺฐญฺจสฺส วินสฺสติ
มหารุกฺขสฺส ผลิโน ปกฺกํ ฉินฺทติ โย ผลํ
รสญฺจสฺส วิชานาติ พีชญฺจสฺส น นสฺสติ
มหารุกฺขูปมํ รฏฺฐํ ธมฺเมน โย ปสาสติ
รสญฺจสฺส วิชานาติ รฏฺฐญฺจสฺส น นสฺสติ
โย จ ราชา ชนปทํ อธมฺเมน ปสาสติ
สพฺโพสธีภิ โส ราชา วิรุทฺโธ โหติ ขตฺติโย
ตเถว เนคเม หึสํ เย ยุตฺตา กยวิกฺกเย
โอชทานพลีกาเร ส โกเสน วิรุชฺฌติ
ปหารวรเขตฺตญฺญู สงฺคาเม กตนิสฺสเม
อุสฺสิเต หึสยํ ราชา ส พเลน วิรุชฺฌติ
ตเถว อิสโย หึสํ สํยเม พฺรหฺมจาริเย
อธมฺมจารี ขตฺติโย โส สคฺเคน วิรุชฺฌติ
โย จ ราชา อธมฺมฏฺโฐ ภริยํ หนฺติ อทูสกํ
ลุทฺทํ ปสวเต ฐานํ ปุตฺเตหิ จ วิรุชฺฌติ
ธมฺมํ จเร ชานปเท เนคเมสุ พเลสุ จ
อิสโย จ น หึเสยฺย ปุตฺตทาเร สมญฺจเร
ส ตาทิโส ภูมิปติ รฏฺฐปาโล อโกธโน




สามนฺเต สมฺปกมฺเปติ อินฺโทว อสุราธิโปติ
มหาโพธิชาตกํ ตติยํ

ตสฺสุทฺทานํ
สนิฬีนิกมวฺหยโน ปฐโม
ทุติโย ปน สอุมฺมทนฺตีวโร
ตติโย ปน โพธิสิรีวฺหยโน
กถิตา ปน ตีณิ ชิเนน สุภา
ปญฺญาสนิปาตํ นิฏฺฐิตํ




สฏฺฐินิปาตํ
โสณกชาตกํ
กสฺส สุตฺวา สตํ ทมฺมิ สหสฺสํ ทิฏฺฐโสณกํ
โก เม โสณกมกฺขาติ สหายํ ปํสุกีฬิตํ
อถ พฺรวิ มาณวโก ทหโร ปญฺจจูฬโก
มยฺหํ สุตฺวา สตํ เทหิ สหสฺสํ ทิฏฺฐโสณกํ
อหํ เต โสณกมกฺขิสฺสํ สหายํ ปํสุกีฬิตํ
กตรสฺมึ โส ชนปเท รฏฺเฐสุ นิคเมสุ จ
กตฺถ โสณกมทฺทกฺขิ ตํ เม อกฺขาหิ ปุจฺฉิโต
ตเวว เทว วิชิเต ตเววุยฺยานภูมิยา
อุชุวํสา มหาสาลา นีโลภาสา มโนรมา
ติฏฺฐนฺติ เมฆสมานา รมฺมา อญฺโญญฺญนิสฺสิตา
เตสํ มูลสฺมิ โสณโก ฌายติ อนุปาทิโน
อุปาทาเนสุ โลเกสุ ฑยฺหมาเนสุ นิพฺพุโต
ตโต จ ราชา ปายาสิ เสนาย จตุรงฺคิยา
การาเปตฺวา สมํ มคฺคํ อคมา เยน โสณโก
อุยฺยานภูมึ คนฺตฺวาน วิจรนฺโต พฺรหาวเน




อาสีนํ โสณกํ ทกฺขิ ฑยฺหมาเนสุ นิพฺพุตํ
กปโณ วตายํ ภิกฺขุ มุณฺโฑ สงฺฆาฏิปารุโต
อมาติโก อปิติโก รุกฺขมูลสฺมิ ฌายติ
อิมํ วากฺยํ นิสาเมตฺวา โสณโก เอตทพฺรวิ
น ราช กปโณ โหติ ธมฺมํ กาเยน ผสฺสยํ
โยธ ธมฺมํ นิรงฺกตฺวา อธมฺมํ อนุวตฺตติ
ส ราช กปโณ โหติ ปาโป ปาปปรายโน
อรินฺทโมติ เม นามํ กาสิราชาติ มํ วิทู
กจฺจิ โภโต สุขเสยฺยา อิธ ปตฺตสฺส โสณก
สทาปิ ภทฺรมธนสฺส อนาคารสฺส ภิกฺขุโน
น เตสํ โกฏฺเฐ โอเปนฺติ น กุมฺเภ น กโฬปิยา
ปรินิฏฺฐิตเมสานา เตน ยาเปนฺติ สุพฺพตา
ทุติยมฺปิ ภทฺรมธนสฺส อนาคารสฺส ภิกฺขุโน
อนวชฺชปิณฺโฑ โภตฺตพฺโพ น จ โกจูปโรธติ
ตติยมฺปิ ภทฺรมธนสฺส อนาคารสฺส ภิกฺขุโน
นิพฺพุโต ปิณฺโฑ โภตฺตพฺโพ น จ โกจูปโรธติ
จตุตฺถมฺปิ ภทฺรมธนสฺส อนาคารสฺส ภิกฺขุโน
มุตฺตสฺส รฏฺเฐ จรโต สงฺโค ยสฺส น วิชฺชติ
ปญฺจมมฺปิ ภทฺรมธนสฺส อนาคารสฺส ภิกฺขุโน
นครมฺหิ ฑยฺหมานมฺหิ นาสฺส กิญฺจิ อฑยฺหถ



ฉฏฺฐมฺปิ ภทฺรมธนสฺส อนาคารสฺส ภิกฺขุโน
รฏฺเฐ วิลุมฺปมานมฺหิ นาสฺส กญฺจิ อหารถ
สตฺตมมฺปิ ภทฺรมธนสฺส อนาคารสฺส ภิกฺขุโน
โจเรหิ รกฺขิตํ มคฺคํ เย จญฺเญ ปริปนฺถิกา
ปตฺตจีวรมาทาย โสตฺถึ คจฺฉติ สุพฺพโต
อฏฺฐมมฺปิ ภทฺรมธนสฺส อนาคารสฺส ภิกฺขุโน
ยํ ยํ ทิสํ ปกฺกมติ อนเปกฺโขว คจฺฉติ
พหูปิ ภทฺรา เอเตสํ โย ตฺวํ ภิกฺขุ ปสํสสิ
อหญฺจ คิทฺโธ กาเมสุ กถํ กาหามิ โสณก
ปิยา เม มานุสา กามา อโถ ทิพฺยาปิ เม ปิยา
อถ เกน นุ วณฺเณน อุโภ โลเก ลภามเส
กาเม คิทฺธา กามรตา กาเมสุ อธิมุจฺฉิตา
นรา ปาปานิ กตฺวาน อุปปชฺชนฺติ ทุคฺคตึ
เย จ กาเม ปหนฺตฺวาน นิกฺขนฺตา อกุโตภยา
เอโกทิภาวาธิคตา น เต คจฺฉนฺติ ทุคฺคตึ
อุปมนฺเต กริสฺสามิ ตํ สุโณหิ อรินฺทม
อุปมาย มิเธกจฺเจ อตฺถํ ชานนฺติ ปณฺฑิตา
คงฺคาย กุณปํ ทิวา วุยฺหมานํ มหณฺณเว
วายโส สมจินฺเตสิ อปฺปปญฺโญ อเจตโส




ยานญฺจ วติทํ ลทฺธํ ภกฺโข จายํ อนปฺปโก
ตตฺถ รตฺตึ ตตฺถ ทิวา ตตฺเถว นิรโต มโน
ขาทํ นาคสฺส มํสานิ ปิวํ ภาคีรโสทกํ
สมฺปสฺสํ วนเจตฺยานิ น ปเลตฺถ วิหงฺคโม
ตญฺจ โอตรณี คงฺคา ปมตฺตํ กุณเป รตํ
สมุทฺทํ อชฺฌคาหาสิ อคตี ยตฺถ ปกฺขินํ
โส จ ภกฺขปริกฺขีโณ อุทปตฺวา วิหงฺคโม
น ปจฺฉโต น ปุรโต นุตฺตรํ โนปิ ทกฺขิณํ
ทีปํ โส นชฺฌคา คญฺฉิ อคตี ยตฺถ ปกฺขินํ
โส จ ตตฺเถว ปาปตฺถ ยถา ทุพฺพลโก ตถา
ตญฺจ สามุทฺทิกา มจฺฉา กุมฺภีลา มกรา สุสู
ปสยฺหการา ขาทึสุ ผนฺทมานํ วิปกฺขิกํ
เอวเมว ตุวํ ราช เย จญฺเญ กามโภคิโน
คิทฺธา เจ น วมิสฺสนฺติ กากปญฺญาย เต วิทู
เอสา เต อุปมา ราช อตฺถสนฺทสฺสนี กตา
ตฺวญฺจ ปญฺญายเส เตน ยทิ กาหสิ วา น วา
เอกวาจํปิ ทฺวิวาจํ ภเณยฺย อนุกมฺปโก
ตตุตฺตรึ น ภาเสยฺย ทาโส วยฺยสฺส สนฺติเก
อิทํ วตฺวาน ปกฺกามิ โสณโก อมิตพุทฺธิมา
เวหาเส อนฺตลิกฺขสฺมึ อนุสาสิตฺวาน ขตฺติยํ




โก นุเม ราชกตฺตาโร สูตา เวยฺยตฺติมาคตา
รชฺชํ นิยฺยาทยิสฺสามิ นาหํ รชฺเชน มตฺถิโก
อชฺเชว ปพฺพชิสฺสามิ โก ชญฺญา มรณํ สุเว
นาหํ กาโกว ทุมฺเมโธ กามานํ วสมนฺวคา
อตฺถิ เต ทหโร ปุตฺโต ทีฆาวุ รฏฺฐวฑฺฒโน
ตํ รชฺเช อภิสิญฺจสฺสุ โส โน ราชา ภวิสฺสติ
ขิปฺปํ กุมารํ อาเนถ ทีฆาวว รฏฺฐวฑฺฒนํ
ตํ รชฺเช อภิสิญฺจสฺสุ โส โว ราชา ภวิสฺสติ
ตโต กุมารมาเนสุํ ทีฆาวว รฏฺฐวฑฺฒนํ
ตํ ทิสฺวา อาลปิ ราชา เอกปุตฺตํ มโนรมํ
สฏฺฐี คามสหสฺสานิ ปริปุณฺณานิ สพฺพโส
เต ปุตฺต ปฏิปชฺชสฺสุ รชฺชํ นิยฺยาทยามิ เต
อชฺเชว ปพฺพชิสฺสามิ โก ชญฺญา มรณํ สุเว
มาหํ กาโกว ทุมฺเมโธ กามานํ วสมนฺวคํ
สฏฺฐี นาคสหสฺสานิ สพฺพาลงฺการภูสิตา
สุวณฺณกจฺฉา มาตงฺคา เหมกปฺปนวาสสา
อารูฬฺหา คามณีเยภิ โตมรงฺกุสปาณิภิ
เต ปุตฺต ปฏิปชฺชสฺสุ รชฺชํ นิยฺยาทยามิ เต
อชฺเชว ปพฺพชิสฺสามิ โก ชญฺญา มรณํ สุเว
มาหํ กาโกว ทุมฺเมโธ กามานํ วสมนฺวคํ



สฏฺฐี อสฺสสหสฺสานิ สพฺพาลงฺการภูสิตา
อาชานียา จ ชาติยา สินฺธวา สีฆวาหนา
อารูฬฺหา คามณีเยภิ อินฺทิยาจาปธาริภิ
เต ปุตฺต ปฏิปชฺชสฺสุ รชฺชํ นิยฺยาทยามิ เต
อชฺเชว ปพฺพชิสฺสามิ โก ชญฺญา มรณํ สุเว
มาหํ กาโกว ทุมฺเมโธ กามานํ วสมนฺวคํ
สฏฺฐี รถสหสฺสานิ สนฺนทฺธา อุสฺสิตทฺธชา
ทีปา อโถปิ เวยฺยคฺฆา สพฺพาลงฺการภูสิตา
อารูฬฺหา คามณีเยภิ จาปหตฺเถหิ จมฺมิภิ
เต ปุตฺต ปฏิปชฺชสฺสุ รชฺชํ นิยฺยาทยามิ เต
อชฺเชว ปพฺพชิสฺสามิ โก ชญฺญา มรณํ สุเว
มาหํ กาโกว ทุมฺเมโธ กามานํ วสมนฺวคํ
สฏฺฐี เธนุสหสฺสานิ โรหญฺญา ปุงฺควูสภา
ตา ปุตฺต ปฏิปชฺชสฺสุ รชฺชํ นิยฺยาทยามิ เต
อชฺเชว ปพฺพชิสฺสามิ โก ชญฺญา มรณํ สุเว
มาหํ กาโกว ทุมฺเมโธ กามานํ วสมนฺวคํ
โสฬสิตฺถีสหสฺสานิ สพฺพาลงฺการภูสิตา
วิจิตฺรวตฺถาภรณา อามุตฺตมณิกุณฺฑลา
ตา ปุตฺต ปฏิปชฺชสฺสุ รชฺชํ นิยฺยาทยามิ เต
อชฺเชว ปพฺพชิสฺสามิ โก ชญฺญา มรณํ สุเว



มาหํ กาโกว ทุมฺเมโธ กามานํ วสมนฺวคํ
ทหรสฺเสว เม ตาต มาตา มตาติ เม สุตํ
ตยา วินา อหํ ตาต ชีวิตตปิ น อุสฺสเห
ยถา อารญฺญกํ นาคํ โปโต อเนฺวติ ปจฺฉโต
เชสฺสนฺตํ คิริทุคฺเคสุ สเมสุ วิสเมสุ จ
เอวนฺตํ อนุคจฺฉามิ ปุตฺตมาทาย ปจฺฉโต
สุภโร เต ภวิสฺสามิ น เต เหสฺสามิ ทุพฺภโร
ยถา สามุทฺทิกํ นาวํ วาณิชานํ ธเนสินํ
โวหาโร ตตฺถ คเณฺหยฺย วาณิชา พฺยสนี สิยา
เอวเมวายํ ปุตฺตก อนฺตรายกโร มม
อิมํ กุมารํ ปาเปถ ปาสาทํ รติวฑฺฒนํ
ตตฺถ กมฺพุสหตฺถาโย ยถา สกฺกํว อจฺฉรา
ตา นํ ตตฺถ รมิสฺสนฺติ ตาหิ เจโส รมิสฺสติ
ตโต กุมารํ ปาเปสุํ ปาสาทํ รติวฑฺฒนํ
ตํ ทิสฺวา อวจุํ กญฺญา ทีฆาวว รฏฺฐวฑฺฒนํ
เทวตา นุสิ คนฺธพฺโพ อาทู สกฺโก ปุรินฺทโท
โก วา ตฺวํ กสฺส วา ปุตฺโต กถํ ชาเนมุ ตํ มยํ
นมฺหิ เทโว น คนฺธพฺโพ นปิ สกฺโก ปุรินฺทโท
กาสิรญฺโญ อหํ ปุตฺโต ทีฆาวุ รฏฺฐวฑฺฒโน
มมํ ภรถ ภทฺทํ โว อหํ ภตฺตา ภวามิ โว



ตํ ตตฺถ อวจุํ กญฺญา ทีฆาวว รฏฺฐวฑฺฒนํ
กุหึ ราชา อนุปฺปตฺโต อิโต ราชา กุหึ คโต
ปงฺกํ ราชา อติกฺกนฺโต ถเล ราชา ปติฏฺฐิโต
อกณฺฏกํ อคหนํ ปฏิปนฺโน มหาปถํ
อหญฺจ ปฏิปนฺโนสฺมิ มคฺคํ ทุคฺคติคามินํ
สกณฺฏกํ สคหนํ เยน คจฺฉนฺติ ทุคฺคตึ
ตสฺส เต สฺวาคตํ ราช สีหสฺเสว คิริพฺพชํ
อนุสาส มหาราช ตฺวํ โน สพฺพาสมิสฺสโรติ
โสณกชาตกํ ปฐมํ

สงฺกิจฺจชาตกํ
ทิสฺวา นิสินฺนํ ราชานํ พฺรหฺมทตฺตํ รเถสภํ
อถสฺส ปฏิเวเทสิ ยสฺสาสิ อนุกมฺปโก
สงฺกิจฺจายํ อนุปฺปตฺโต อิสีนํ สาธุสมฺมโต
ตรมานรูโป นิยฺยาหิ ขิปฺปํ ปสฺส มเหสินํ
ตโต จ ราชา ตรมาโน ยุตฺตมารุยฺห สนฺทนํ
มิตฺตามจฺจปริพฺยูโฬฺห อคมาสิ รเถสโภ
นิกฺขิปฺป ปญฺจ กกุธานิ กาสีนํ รฏฺฐวฑฺฒโน
วาลวีชนิมุณฺหีสํ ขคฺคํ ฉตฺตญฺจุปาหนํ
โอรุยฺห ราชา ยานมฺหา ฐปยิตฺวา ปฏิจฺฉทํ



อาสีนํ ทายปสฺสสฺมึ สงฺกิจฺจมุปสงฺกมิ
อุปสงฺกมิตฺวา โส ราชา สมฺโมทิ อิสินา สห
ตํ กถํ วีติสาเรตฺวา เอกมนฺตํ อุปาวิสิ
เอกมนฺตํ นิสินฺโนว อถ กาลํ อมญฺญถ
ตโต ปาปานิ กมฺมานิ ปุจฺฉิตุํ ปฏิปชฺชถ
อิสึ ปุจฺฉาม สงฺกิจฺจํ อิสีนํ สาธุสมฺมตํ
อาสีนํ ทายปสฺสสฺมึ อิสิสงฺฆปุรกฺขตํ
กํ คตึ เปจฺจ คจฺฉนฺติ นรา ธมฺมาติจาริโน
อติจิณฺโณ มยา ธมฺโม ตํ เม อกฺขาหิ ปุจฺฉิโต
อิสิ อวจ สงฺกิจฺโจ กาสีนํ รฏฺฐวฑฺฒนํ
อาสีนํ ทายปสฺสสฺมึ มหาราช สุโณหิ เม
อุปฺปเถน วชนฺตสฺส โย มคฺคมนุสาสติ
ตสฺส เจ วจนํ กยิรา นาสฺส มคฺเคยฺย กณฺฏโก
อธมฺมํ ปฏิปนฺนสฺส โย ธมฺมมนุสาสติ
ตสฺส เจ วจนํ กยิรา น โส คจฺเฉยฺย ทุคฺคตึ
ธมฺโม ปโถ มหาราช อธมฺโม ปน อุปฺปโถ
อธมฺโม นิรยํ เนติ ธมฺโม ปาเปติ สุคฺคตึ
อธมฺมจาริโน ราช นรา วิสมชีวิโน
ยํ คตึ เปจฺจ คจฺฉนฺติ นิรเย เต สุโณหิ เม
สญฺชีโว กาฬสุตฺโต จ สงฺฆาโฏ เทฺว จ โรรุวา



อถาปโร มหาวีจิ ตาปโน จ ปตาปโน
อิจฺเจเต อฏฺฐ นิรยา อกฺขาตา ทูรติกฺกมา
อากิณฺณา ลุทฺทกมฺเมหิ ปจฺเจกา โสฬสุสฺสทา
กทริยา ตาปนา โฆรา อจฺจิมนฺโต มหพฺภยา
โลมหํสนรูปา จ เภสฺมา ปฏิภยา ทุขา
จตุกฺกณฺณา จตุทฺวารา วิภตฺตา ภาคโส มิตา
อโยปาการปริยนฺตา อยสา ปฏิกุชฺชิตา
เตสํ อโยมยา ภูมิ ชลิตา เตชสา ยุตา
สมนฺตา โยชนสตํ ผุฏา ติฏฺฐนฺติ สพฺพทา
เอเต ปตนฺติ นิรเย อุทฺธํปาทา อวํสิรา
อิสีนํ อติวตฺตาโร สญฺญตานํ ตปสฺสินํ
เต ภูนหุโน ปจฺจนฺติ มจฺฉา พิลกตา ยถา
สํวจฺฉเร อสงฺเขยฺเย นรา กิพฺพิสการิโน
ฑยฺหมาเนน คตฺเตน นิจฺจํ สนฺตรพาหิรํ
นิรยา นาธิคจฺฉนฺติ ทฺวารํ นิกฺขมเนสิโน
ปุรตฺถิเมน ธาวนฺติ ตโต ธาวนฺติ ปจฺฉโต
อุตฺตเรนปิ ธาวนฺติ ตโต ธาวนฺติ ทกฺขิณํ
ยํ ยญฺหิ ทฺวารํ คจฺฉนฺติ ตนฺตเทว ปิถิยฺยเร
พหูนิ สตสหสฺสานิ ชนา นิรยคามิโน
พาหา ปคฺคยฺห กนฺทนฺติ ปตฺวา ทุกฺขํ อนปฺปกํ




อาสีวิสํว กุปฺปิตํ เตชสึ ทูรติกฺกมํ
น สาธุรูเป อาสีเท สญฺญตานํ ตปสฺสินํ
อติกาโย มหิสฺสาโส อชฺชุโน เกกกาธิโป
สหสฺสพาหุ อุจฺฉินฺโน อิสิมาสชฺช โคตมํ
อรชํ รชสา วจฺฉํ กีสํ อวกฺรีย ทณฺฑกี
ตาโลว มูลโต ฉินฺโน ส ราชา วิภวงฺคโต
อุปหจฺจ มนํ เมชฺโฌ มาตงฺคสฺมึ ยสสฺสิเน
สปาริสชฺโช อุจฺฉินฺโน เมชฺฌารญฺญํ ตทา อหุ
กณฺหทีปายนาสชฺช อิสึ อนฺธกเวนฺทโย
อญฺญมญฺญํ มุสเล หนฺตฺวา สมฺปตฺตา ยมสาธนํ
อถายํ อิสินา สตฺโต อนฺตลิกฺขจโร ปุเร
ปาเวกฺขิ ปฐวึ เจจฺโจ หีนตฺโต กาลปริยายํ
ตสฺมา หิ ฉนฺทาคมนํ นปฺปสํสนฺติ ปณฺฑิตา
อทุฏฺฐจิตฺโต ภาเสยฺย คิรํ สจฺจูปสญฺหิตํ
มนสา เจ ปทุฏฺเฐน โย นโร เปกฺขเต มุนึ
วิชฺชาจรณสมฺปนฺนํ คนฺตฺวา โส นิรยํ อโธ
เย วุฑฺเฒ ปริภาสนฺติ ผรุสูปกฺกมา ชนา
อนปจฺจา อทายาทา ตาลวตฺถู ภวนฺติ เต
โย จ ปพฺพชิตํ หนฺติ กตกิจฺจํ มเหสินํ
ส กาฬสุตฺเต นิรเย จิรํ รตฺตาย ปจฺจติ




โย จ ราชา อธมฺมฏฺโฐ รฏฺฐวิทฺธํสโน มโต
ตาปยิตฺวา ชนปทํ ตาปเน เปจฺจ ปจฺจติ
โส จ วสฺสสหสฺสานํ สตํ ทิพฺยานิ ปจฺจติ
อจฺจิสงฺฆปเรโต โส ทุกฺขํ เวเทติ เวทนํ
ตสฺส อคฺคิสิขา กายา นิจฺฉรนฺติ ปภสฺสรา
เตโชภกฺขสฺส คตฺตานิ โลมคฺเคหิ นเขหิ จ
ฑยฺหมาเนน คตฺเตน นิจฺจํ สนฺตรพาหิรํ
ทุกฺขาภิตุนฺโน นทติ นาโค ตุณฺฑฏฺฏิโต ยถา
โย โลภา ปิตรํ หนฺติ โทสา วา ปุริสาธโม
ส กาฬสุตฺเต นิรเย จิรํ รตฺตาย ปจฺจติ
ส ตาทิโส ปจฺจติ โลหกุมฺภิยํ
ปกฺกญฺจ สตฺตีหิ หนนฺติ นิตฺตจํ
อนฺธํ กริตฺวา มุตฺตกรีสภกฺขํ
ขาเร นิมุชฺชนฺติ ตถาวิธํ นรํ
ตตฺตํ ปกฺกุฏฺฐิตมโยคุฬญฺจ
ทีเฆ จ ผาเล จิรรตฺตตาปิเต
วิกฺขมฺภมาทาย วิภชฺช รชฺชุภิ
วิวเฏ มุเข สํสวยนฺติ รกฺขสา
สามา จ โสณา สพลา จ คิชฺฌา
กาโกลสงฺฆา จ ทิชา อโยมุขา





สงฺคมฺม ขาทนฺติ วิผนฺทมานํ
ชิวฺหํ วิภชฺช วิฆาสํ สโลหิตํ
ตํ ทฑฺฒตาลํ ปริภินฺนคตฺตํ
นิปฺโปถยนฺตา อนุวิจรนฺติ รกฺขสา
รตี หิ เตสํ ทุขิโน ปนีตเร
เอตาทิสสฺมึ นิรเย วสนฺติ
เยเกจิ โลเก อิธ เปตฺติฆาติโน
ปุตฺโต จ มาตรํ หนฺตฺวา อิโต คนฺตฺวา ยมกฺขยํ
ภุสมาปชฺชเต ทุกฺขํ อตฺตกมฺมผลูปโค
อมนุสฺสา อติพาลา หนฺตารํ ชนยนฺติยา
อโยมเยหิ วาเลหิ ปีฬยนฺติ ปุนปฺปุนํ
ตํ ปสฺสวํ สกา คตฺตา รุธิรํ อตฺตสมฺภวํ
ตมฺพโลหวิลีนํว ตตฺตํ ปาเยนฺติ มตฺติฆํ
ชิคุจฺฉํ กุณปํ ปูตึ ทุคฺคนฺธํ คูถกทฺทมํ
ปุพฺพโลหิตสงฺกาสํ รหโทคฺคยฺห ติฏฺฐติ
ตเมนํ กิมิโย ตตฺถ อติกายา อโยมุขา
ฉวึ เภตฺวาน ขาทนฺติ ปคิทฺธา มํสโลหิเต
โส จ ตํ นิรยํ ปตฺโต นิมุคฺโค สตโปริสํ
ปูติกํ กุณปํ วาติ สมนฺตา สตโยชนํ
จกฺขุมาปิ หิ จกฺขูนิ เตน คนฺเธน ชิยฺยติ




เอตาทิสํ พฺรหฺมทตฺต มาตุโฆ ลภเต ทุขํ
ขุรธารมนุกฺกมฺม ติกฺขํ ทูรภิสมฺภวํ
ปตนฺติ คพฺภปาตินิโย ทุคฺคํ เวตฺตรณึ นทึ
อโยมยา สิมฺพลิโย โสฬสงฺคุลิกณฺฏกา
อุภโต มภิลมฺพนฺติ ทุคฺคํ เวตฺตรณึ นทึ
เต อจฺจิมนฺโต ติฏฺฐนฺติ อคฺคิกฺขนฺธาว อารกา
อาทิตฺตา ชาตเวเทน อุทฺธํ โยชนมุคฺคตา
เอเต ปชฺชนฺติ นิรเย ตตฺเต ติขิณกณฺฏเก
นาริโย จ อติจารินิโย นรา จ ปรทารคู
เต ปตนฺติ อโธกฺขนฺธา วิวตฺตา วิหตา ปุถู
สยนฺติ วินิวิทฺธงฺคา ทีฆํ ชคฺคนฺติ สพฺพทา
ตโต รตฺยา วิวสเน มหตึ ปพฺพตูปมํ
โลหกุมฺภึ ปวชฺชนฺติ ตตฺตํ อคฺคิสมูทกํ
เอวํ ทิวา จ รตฺโต จ ทุสฺสีลา โมหปารุตา
อนุโภนฺติ สกํ กมฺมํ ปุพฺเพ ทุกฺกฏมตฺตโน
ยา จ ภริยา ธนกฺกีตา สามิกํ อติมญฺญติ
สสฺสุํ วา สสฺสุรํ วาปิ เชฏฺฐํ วาปิ นนนฺทนํ
ตสฺสา วงฺเกน ชิวฺหคฺคํ นิพฺพหนฺติ สพนฺธนํ
ส พฺยามมตฺตํ กิมินํ ชิวฺหํ ปสฺสติ อตฺตโน




วิญฺญาเปตุํ น สกฺโกติ ตาปเน เปจฺจ ปจฺจติ
โอรพฺภิกา สูกริกา มจฺฉิกา มิคพนฺธกา
โจรา โคฆาตกา ลุทฺทา อวณฺเณ วณฺณการกา
สตฺตีหิ โลหกูเฏหิ เนตฺตึเสหิ อุสูหิ จ
หญฺญมานา ขารนทึ ปปตนฺติ อวํสิรา
สายํ ปาโต กูฏการี อโยกูเฏหิ หญฺญติ
ตโต วนฺตํ ทุรตฺตานํ ปเรสํ ภุญฺชเต สทา
ธงฺกา เภรณฺฑกา คิชฺฌา กาโกลา จ อโยมุขา
วิปฺผนฺทมานํ ขาทนฺติ นรํ กิพฺพิสการกํ
เย มิเคน มิคํ หนฺติ ปกฺขึ วา ปน ปกฺขินา
อสนฺโต รชสา ฉนฺนา คนฺตฺวา เต นิรยุสฺสทํ
สนฺโตว อุทฺธํ คจฺฉนฺติ สุจิณฺเณนีธ กมฺมุนา
สุจิณฺณสฺส ผลํ ปสฺส สินฺทา เทวา สพฺรหฺมกา
ตนฺตํ พฺรูมิ มหาราช ธมฺมํ รฏฺฐปตี จร
ตถา ตถา ราช จราหิ ธมฺมํ
ยถา ตํ สุจิณฺณํ นานุตปฺเปยฺย ปจฺฉาติ
สงฺกิจฺจชาตกํ ทุติยํ

ตสฺสุทฺทานํ
อถ สฏฺฐินิปาตมฺหิ สุณาถ มม ภาสิตํ




ชาตกสวฺหยโน ปวโร
โสณกอรินฺทมสวฺหยโน
ตถาวุตฺตรเถสภสงฺกิจฺจวโร
สฏฺฐินิปาตํ นิฏฺฐิตํ



สตฺตตินิปาตํ
กุสชาตกํ
อิทนฺเต รฏฺฐํ สธนํ สโยคฺคํ
สกายุรํ สพฺพกามูปปนฺนํ
อิทนฺเต รชฺชํ อนุสาส อมฺม
คจฺฉามหํ ยตฺถ ปิยา ปภาวตี
อนุชุภูเตน หรํ มหนฺตํ
ทิวา จ รตฺโต จ นิสีถกาเล
ปฏิคจฺฉ ตฺวํ ขิปฺปํ กุสาวตึ
นิจฺฉามิ ทุพฺพณฺณมหํ วสนฺตํ
นาหํ คมิสฺสามิ อิโต กุสาวตึ
ปภาวตี วณฺณปโลภิโต ตว
รมามิ มทฺทสฺส นิเกตรมฺเม
หิตฺวาน รฏฺฐํ ตว ทสฺสเน รโต
ปภาวตี วณฺณปโลภิโต ตว
สมฺมูฬฺหรูโป วิจรามิ เมทนึ
ทิสํ น ชานามิ กุโตมฺหิ อาคโต
ตยิมฺหิ มตฺโต มิคมนฺทโลจเน
โสวณฺณจีรวสเน ชาตรูปสุเมขเล



สุสฺโสณิ ตว กามา หิ นาหํ รชฺเชน มตฺถิโก
อภูติ ตสฺส โภ โหติ โย อนิจฺฉนฺตมิจฺฉติ
อกามํ ราช กาเมหิ อกนฺโต กนฺตมิจฺฉสิ
อกามํ วา สกามํ วา โย นโร ลภเต ปิยํ
ลาภเมตฺถ ปสํสาม อลาโภ ตตฺถ ปาปโก
ปาสาณสารํ ขณสิ กณิการสฺส ทารุนา
วาตํ ชาเลน พาเธสิ โย อนิจฺฉนฺตมิจฺฉสิ
ปาสาโณ นูน เต หทเย โอหิโต มุทุลกฺขเณ
โย เต สาตํ น วินฺทามิ ติโรชนปทาคโต
ยทา มํ ภกุฏึ กตฺวา ราชปุตฺตี อุทิกฺขติ
อาฬาริโก ตทา โหมิ รญฺโญ มทฺทสฺสนฺเตปุเร
ยทา อุมฺหยมานา มํ ราชปุตฺตี อุทิกฺขติ
นาฬาริโก ตทา โหมิ ราชา โหมิ ตทา กุโส
สเจ หิ วจนํ สจฺจํ เนมิตฺตานํ ภวิสฺสติ
เนว เม ตฺวํ ปตี อสฺส กามํ ฉินฺทนฺตุ สตฺตธา
สเจ หิ วจนํ สจฺจํ อญฺเญสํ ยทิ วา มมํ
เนว ตุยฺหํ ปตี อตฺถิ อญฺโญ สีหสฺสรา กุสา
เนกฺขํ คีวํ เต กาเรสฺสํ ปตฺวา ขุชฺเช กุสาวตึ
สเจ มํ นาคนาสูรุํ โอโลเกยฺย ปภาวตี




เนกฺขํ คีวํ เต กาเรสฺสํ ปตฺวา ขุชฺเช กุสาวตึ
สเจ มํ นาคนาสูรุํ อาลเปยฺย ปภาวตี
เนกฺขํ คีวํ เต กาเรสฺสํ ปตฺวา ขุชฺเช กุสาวตึ
สเจ มํ นาคนาสูรุํ อุมฺหาเยยฺย ปภาวตี
เนกฺขํ คีวํ เต กาเรสฺสํ ปตฺวา ขุชฺเช กุสาวตึ
สเจ มํ นาคนาสูรุํ ปมฺหาเยยฺย ปภาวตี
เนกฺขํ คีวํ เต กาเรสฺสํ ปตฺวา ขุชฺเช กุสาวตึ
สเจ มํ นาคนาสูรุํ ปาณีภิ อุปสํผุเส
น หิ นูนายํ ราชปุตฺตี กุเส สาตํปิ วินฺทติ
อาฬาริเก ภเต โปเส เวตฺตเนน อนตฺถิเก
น หิ นูน อยํ ขุชฺชา ลภติ ชิวฺหาย เฉทนํ
สุนิสิเตน สตฺเถน เอวํ ทุพฺภาสิตํ ภณํ
มา นํ รูเปน ปาเมสิ อาโรเหน ปภาวตี
มหายโสติ กตฺวาน กรสฺสุ รุจิเร ปิยํ
มา นํ รูเปน ปาเมสิ อาโรเหน ปภาวตี
มหทฺธโนติ กตฺวาน กรสฺสุ รุจิเร ปิยํ
มา นํ รูเปน ปาเมสิ อาโรเหน ปภาวตี
มหพฺพโลติ กตฺวาน กรสฺสุ รุจิเร ปิยํ
มา นํ รูเปน ปาเมสิ อาโรเหน ปภาวตี
มหารฏฺโฐติ กตฺวาน กรสฺสุ รุจิเร ปิยํ



มา นํ รูเปน ปาเมสิ อาโรเหน ปภาวตี
มหาราชาติ กตฺวาน กรสฺสุ รุจิเร ปิยํ
มา นํ รูเปน ปาเมสิ อาโรเหน ปภาวตี
สีหสฺสโรติ กตฺวาน กรสฺสุ รุจิเร ปิยํ
มา นํ รูเปน ปาเมสิ อาโรเหน ปภาวตี
วคฺคุสฺสโรติ กตฺวาน กรสฺสุ รุจิเร ปิยํ
มา นํ รูเปน ปาเมสิ อาโรเหน ปภาวตี
พินฺทุสฺสโรติ กตฺวาน กรสฺสุ รุจิเร ปิยํ
มา นํ รูเปน ปาเมสิ อาโรเหน ปภาวตี
มญฺชุสฺสโรติ กตฺวาน กรสฺสุ รุจิเร ปิยํ
มา นํ รูเปน ปาเมสิ อาโรเหน ปภาวตี
มธุรสฺสโรติ กตฺวาน กรสฺสุ รุจิเร ปิยํ
มา นํ รูเปน ปาเมสิ อาโรเหน ปภาวตี
สตสิปฺโปติ กตฺวาน กรสฺสุ รุจิเร ปิยํ
มา นํ รูเปน ปาเมสิ อาโรเหน ปภาวตี
ขตฺติโยติปิ กตฺวาน กรสฺสุ รุจิเร ปิยํ
มา นํ รูเปน ปาเมสิ อาโรเหน ปภาวตี
กุสราชาติ กตฺวาน กรสฺสุ รุจิเร ปิยํ
เอเต นาคา อุปตฺถทฺธา สพฺเพ ติฏฺฐนฺติ วมฺมิกา
ปุรา มทฺทนฺติ ปาการํ อาเนเตตํ ปภาวตึ



สตฺต พิเล กริตฺวาน อหเมตํ ปภาวตึ
ขตฺติยานํ ปทสฺสามิ เย มํ หนฺตุํ อิธาคตา
อวุฏฺฐหิ ราชปุตฺตี สามา โกเสยฺยวาสินี
อสฺสุปุณฺเณหิ เนตฺเตหิ ทาสีคณปุรกฺขตา
ตํ นูน กกฺกูปนิเสวิตํ มุขํ
อาทาสทนฺตาถรุปจฺจเวกฺขิตํ
สุภํ สุเนตฺตํ วิรชํ อนงฺคณํ
ฉุฑฺฑํ วเน ฐสฺสติ ขตฺติเยหิ
เต นูน เม อสิเต เวลฺลิตคฺเค
เกเส มุทู จนฺทนสารลิตฺเต
สมากุเล สีวถิกาย มชฺเฌ
ปาเทหิ คิชฺฌา ปริกฑฺฒยนฺติ
ตา นูน เม ตมฺพนขา สุโลมา
พาหา มุทู จนฺทนสารลิตฺตา
ฉินฺนา วเน อุชฺฌิตา ขตฺติเยหิ
คยฺห ธงฺโก คจฺฉติ เยน กามํ
เต นูน ตาลูปนิเภ อลมฺเพ
นิเสวิเต กาสิกจนฺทเนน
ถเนสุ เม ลมฺพิสฺสติ สิคาโล
มาตูว ปุตฺโต ตรุโณ ตนุโช



ตํ นูน โสณึ ปุถุลํ สุโกฏฺฏิตํ
นิเสวิตํ กญฺจนเมขลาหิ
ฉินฺนํ วเน ขตฺติเยหิ อวตฺถํ
สิคาลสงฺฆา ปริกฑฺฒยนฺติ
โสณา ธงฺกา สิคาลา จ เย จญฺเญ สนฺติ ทาฐิโน
อชรา นูน เหสฺสนฺติ ภกฺขยิตฺวา ปภาวตึ
สเจ มํสานิ หรึสุ ขตฺติยา ทูรคามิโน
อฏฺฐีนิ อมฺม ยาจิตฺวา อนุปนฺเถ ทหาถ นํ
เขตฺตานิ อมฺม กาเรตฺวา กณิกาเรตฺถ โรปเย
ยทา เต ปุปฺผิตา อสฺสุ เหมนฺตานํ หิมจฺจเย
สเรยฺยาถ มมํ อมฺม เอวํวณฺณา ปภาวตี
ตสฺสา มาตา อุทฏฺฐาสิ ขตฺติยา เทววณฺณินี
ทิสฺวา อสิญฺจ สูนญฺจ รญฺโญ มทฺทสฺสนฺเตปุเร
อิมินา นูน อสินา สุสญฺญํ ตนุมชฺฌิมํ
ธีตรํ มทฺท หนฺตฺวาน ขตฺติยานํ ปทสฺสสิ
น เม อกาสิ วจนํ อตฺถกามาย ปุตฺติเก
สาชฺช โลหิตสญฺฉนฺนา คจฺฉสิ ยมสาธนํ
เอวมาปชฺชติ โปโส ปาปิยญฺจ นิคจฺฉติ
โย เจ หิตานํ วจนํ น กโรติ อตฺถทสฺสินํ
สเจว อชฺช ธาเรสิ กุมารํ จารุทสฺสนํ




กุเสน ชาตํ ขตฺติยํ สุวณฺณมณิเมขลํ
ปูชิตํ ญาติสงฺเฆหิ น คจฺฉสิ ยมกฺขยํ
ยตฺถสฺสุ เภรี นทติ กุญฺชโร จ นิกูชติ
ขตฺติยานํ กุเล ภทฺเท กึ นุ สุขตรํ ตโต
อสฺโส หสิยติ ทฺวาเร กุมาโร อุปโรทติ
ขตฺติยานํ กุเล ภทฺเท กึ นุ สุขตรํ ตโต
มยูรโกญฺจาภิรุเท โกกิลาภินิกูชิเต
ขตฺติยานํ กุเล ภทฺเท กึ นุ สุขตรํ ตโต
กหํ นุ โส สตฺตุมทฺทโน ปรรฏฺฐปฺปมทฺทโน
กุโส โสฬารปญฺญาโณ โย โน ทุกฺขา ปโมจเย
อิเธว โส สตฺตุมทฺทโน ปรรฏฺฐปฺปมทฺทโน
กุโส โสฬารปญฺญาโณ โย เน สพฺเพ วธิสฺสติ
อุมฺมตฺติกา นุ ภณสิ อนฺธพาลา ปภาสสิ
กุโส เจ อาคโต อสฺส กึ นุ ชาเนมุ ตํ มยํ
เอโส อาฬาริโก โปโส กุมารีปุรมนฺตเร
ทฬฺหํ กตฺวาน สํเวลฺลํ กุมฺภึ โธวติ โอนโต
เวณี ตฺวมสิ จณฺฑาลี อาทูสิ กุลคนฺธินี
กถํ มทฺทกุเล ชาตา ทาสํ กยิราสิ กามุกํ
นมฺหิ เวณี น จณฺฑาลี น จมฺหิ กุลคนฺธินี
โอกฺกากปุตฺโต ภทฺทนฺเต ตฺวํ นุ ทาโสติ มญฺญสิ




โย พฺราหฺมณสหสฺสานิ สทา โภเชติ วึสติ
โอกฺกากปุตฺโต ภทฺทนฺเต ตฺวํ นุ ทาโสติ มญฺญสิ
ยสฺส นาคสหสฺสานิ สทา โยเชนฺติ วีสติ
โอกฺกากปุตฺโต ภทฺทนฺเต ตฺวํ นุ ทาโสติ มญฺญสิ
ยสฺส อสฺสสหสฺสานิ สทา โยเชนฺติ วีสติ
โอกฺกากปุตฺโต ภทฺทนฺเต ตฺวํ นุ ทาโสติ มญฺญสิ
ยสฺส รถสหสฺสานิ สทา โยเชนฺติ วีสติ
โอกฺกากปุตฺโต ภทฺทนฺเต ตฺวํ นุ ทาโสติ มญฺญสิ

ยสฺส เธนุสหสฺสานิ สทา ทูหนฺติ วีสติ
โอกฺกากปุตฺโต ภทฺทนฺเต ตฺวํ นุ ทาโสติ มญฺญสิ
ตคฺฆ เต ทุกฺกฏํ พาเล ยํ ขตฺติยํ มหพฺพลํ
นาคํ มณฺฑูกวณฺเณน น นํ อกฺขาสิ มาคตํ
อปราธํ มหาราช ตฺวํ โน ขม รเถสภ
ยํ ตฺวํ อญฺญาตเวเสน นญฺญาสิมฺหา อิธาคตํ
มาทิสสฺส น ตํ ฉนฺนํ โยหํ อาฬาริโก ภเว
ตฺวญฺเญว เม ปสีทสฺสุ นตฺถิ เต เทว ทุกฺกฏํ
คจฺฉ พาเล ขมาเปหิ กุสราชํ มหพฺพลํ
ขมาปิโต กุสราชา โส เต ทสฺสติ ชีวิตํ
ปิตุสฺส วจนํ สุตฺวา เทววณฺณี ปภาวตี
สิรสา อคฺคหี ปาเท กุสราชํ มหพฺพลํ






ยาว รตฺโย อติกฺกนฺตา ตามา เทว ตยา วินา
วนฺเท เต สิรสา ปาเท มา เม กุชฺฌ รเถสภ
สจฺจนฺเต ปฏิชานามิ มหาราช สุโณหิ เม
น จาปิ อปฺปิยํ ตุยฺหํ กเรยฺยามิ อหํ ปุน
เอวญฺจ ยาจมานาย วจนํ เม น กาหสิ
อิทานิ มํ ตาโต หนฺตฺวา ขตฺติยานํ ปทสฺสติ
เอวนฺเต ยาจมานาย กึ น กาหามิ เต วโจ
วิกุทฺโธ ตฺยสฺมิ กลฺยาณี มา ตฺวํ ภายิ ปภาวตี
สจฺจนฺเต ปฏิชานามิ ราชปุตฺตี สุโณหิ เม
น จาปิ อปฺปิยํ ตุยฺหํ กเรยฺยามิ อหํ ปุน
ตว กามา หิ สุสฺโสณิ พหุทุกฺขํ ติติกฺขิสํ
พหุมทฺทกุลํ หนฺตฺวา นยิตุํ ตํ ปภาวตี
โยชยนฺตุ รเถ อสฺเส นานาจิตฺเต สมาหิเต
อถ ทกฺขถ เม เวคํ วิธเมนฺตสฺส สตฺตโว
ตญฺจ ตตฺถ อุทิกฺขึสุ รญฺโญ มทฺทสฺสนฺเตปุเร
วิชมฺภมานํ สีหํว โปเฐนฺตํ ทิคุณํ ภุชํ
หตฺถิกฺขนฺธญฺจ อารุยฺห อาโรเปตฺวา ปภาวตึ
สงฺคามํ โอตริตฺวาน สีหนาทํ นที กุโส
ตสฺส ตํ นทโต สุตฺวา สีหสฺเสวีตเร มิคา



ขตฺติยา วิปลายึสุ กุสสทฺทภยฏฺฏิตา
หตฺถาโรหา อนีกฏฺฐา รถิกา ปตฺติการกา
อญฺญมญฺญสฺส ฉินฺทนฺติ กุสสทฺทภยฏฺฏิตา
ตสฺมึ สงฺคามสีสสฺมึ ปสฺสิตฺวา หฏฺฐมานโส
กุสสฺส รญฺโญ เทวินฺโท อทา เวโรจนํ มณึ
โส ตํ วิชิตฺวา สงฺคามํ ลทฺธา เวโรจนํ มณึ
หตฺถิกฺขนฺธคโต ราชา ปาเวกฺขิ นครํ ปุรํ
ชีวคฺคาหํ คเหตฺวาน พนฺธิตฺวา สตฺต ขตฺติเย
สสฺสุรสฺสูปนาเมสิ อิเม เต เทว สตฺตโว
สพฺเพว เต วสํ คตา อมิตฺตา วิหตา ตว
กามํ กโรหิ เต ตยา มุญฺจ วา เต หนสฺสุ วา
ตุเยฺหว สตฺตโว เอเต นหิ เต มยฺห สตฺตโว
ตฺวญฺเญว โน มหาราช มุญฺจ วา เต หนสฺสุ วา
อิมา เต ธีตโร สตฺต เทวกญฺญูปมา สุภา
ททาหิ เนสํ เอเกกํ โหนฺตุ ชามาตโร ตว
อมฺหากญฺเจว ตาสญฺจ ตฺวํ โน สพฺเพสมิสฺสโร
ตฺวญฺเญว โน มหาราช เทหิ เนสํ ยทิจฺฉสิ
เอกเมกสฺส เอเกกํ อทา สีหสฺสโร กุโส
ขตฺติยานํ ตทา เตสํ รญฺโญ มทฺทสฺส ธีตโร
ปีณิตา เตน ลาเภน ตุฏฺฐา สีหสฺสเร กุเส



สกรฏฺฐานิ ปายึสุ ขตฺติยา สตฺต ตาวเท
ปภาวติญฺจ อาทาย มณึ เวโรจนํ สุภํ
กุสาวตึ กุโส ราชา อคมาสิ มหพฺพโล
ตฺยสฺสุ เอกรเถ ยนฺตา ปวิสนฺตา กุสาวตึ
สมานา วณฺณรูเปน นาญฺญมญฺญาติโรจิสุํ
มาตา ปุตฺเตน สงฺคญฺฉิ อุภโย จ ชยมฺปตี
สมคฺคา เต ตทา อาสุํ ผีตํ ธรณิมาวสุนฺติ
กุสชาตกํ ปฐมํ

โสณนนฺทชาตกํ
เทวตา นุสิ คนฺธพฺโพ อาทู สกฺโก ปุรินฺทโท
มนุสฺสภูโต อิทฺธิมา กถํ ชาเนมุ ตํ มยํ
นมฺหิ เทโว น คนฺธพฺโพ นมฺหิ สกฺโก ปุรินฺทโท
มนุสฺสภูโต อิทฺธิมา เอวํ ชานาหิ ภารถ
กตรูปมิทํ โภโต เวยฺยาวจฺจํ อนปฺปกํ
เทวมฺหิ วสฺสนามมฺหิ อโนวสฺสํ ภวํ อกา
ตโต วาตาตเป โฆเร สีตจฺฉายํ ภวํ อกา
ตโต อมิตฺตมชฺเฌสุ สรตาณํ ภวํ อกา
ตโต ผีตานิ รฏฺฐานิ วสิโน เต ภวํ อกา
ตโต เอกสตํ ขเตฺย อนุยนฺเต ภวํ อกา




ปติตาสฺสุ มยํ โภโต วร ตํ ภุญฺชมิจฺฉสิ
หตฺถิยานํ อสฺสรถํ นาริโย จ อลงฺกตา
นิเวสนานิ รมฺมานิ มยํ โภโต ททามเส
อถวงฺเค วา มคเธ มยํ โภโต ททามเส
อถวา อสฺสกาวนฺตึ สุมนา ทมฺม เต มยํ
อุปฑฺฒํ วาปิ รชฺชสฺส มยํ โภโต ททามเส
สเจ เต อตฺโถ รชฺเชน อนุสาส ยทิจฺฉสิ
น เม อตฺโถปิ รชฺเชน นคเรน ธเนน วา
อโถปิ ชนปเทน อตฺโถ มยฺหํ น วิชฺชติ
โภโตว รฏฺเฐ วิชิเต อรญฺเญ อตฺถิ อสฺสโม
ปิตา มยฺหํ ชเนตฺตี จ อุโภ สมฺมนฺติ อสฺสเม
เตสาหํ ปุพฺพาจริเยสุ ปุญฺญํ น ลภามิ กาตเว
ภวนฺตํ อชฺฌาวรํ กตฺวา โสณํ ยาเจมุ สํวรํ
กโรมิ เต ตํ วจนํ ยํ มํ ภณสิ พฺราหฺมณ
เอตญฺจ โข โน อกฺขาหิ กีวนฺโต โหนฺตุ ยาจกา
ปโรสตํ ชานปทา มหาสาลา จ พฺราหฺมณา
อิเม จ ขตฺติยา สพฺเพ อภิชาตา ยสสฺสิโน
ภวญฺจ ราชา มโนโช อลํ เหสฺสนฺติ ยาจกา
หตฺถี อสฺเส จ โยเชนฺตุ รถํ สนฺนยฺห สารถิ
อาพนฺธนานิ คณฺหาถ ปาทาสุสฺสารยทฺธเช



อสฺสมนฺตํ คมิสฺสามิ ยตฺถ สมฺมติ โกสิโย
ตโต จ ราชา ปายาสิ เสนาย จตุรงฺคินี
อคมาสิ อสฺสมํ รมฺมํ ยตฺถ สมฺมติ โกสิโย
กสฺส กาทมฺพโย กาโช เวหาสํ จตุรงฺคุลํ
อํสํ อสํผุสํ เอติ อุทหารสฺส คจฺฉโต
อหํ โสโณ มหาราช ตาปโส สหิตพฺพโต
ภรามิ มาตาปิตโร รตฺตินฺทิวมตนฺทิโต
วนผลญฺจ มูลญฺจ อาหริตฺวา ทิสมฺปติ
โปเสมิ มาตาปิตโร ปุพฺเพกตมนุสฺสรํ
อิจฺฉาม อสฺสมํ คนฺตุํ ยตฺถ สมฺมติ โกสิโย
มคฺคํ โน โสณ อกฺขาหิ เยน คจฺเฉมุ อสฺสมํ
อยํ เอกปที ราช เยเนตํ เมฆสนฺนิภํ
โกวิลาเรหิ สญฺฉนฺนํ เอตฺถ สมฺมติ โกสิโย
อิทํ วตฺวาน ปกฺกามิ ตรมาโน มหาอิสิ
เวหาเส อนฺตลิกฺขสฺมึ อนุสาเสตฺวาน ขตฺติเย
อสฺสมํ ปริมชฺชิตฺวา ปญฺญเปตฺวาน อาสนํ
ปณฺณสาลํ ปวิสิตฺวา ปิตรํ ปฏิโพธยิ
อิเม อายนฺติ ราชาโน อภิชาตา ยสสฺสิโน
อสฺสมา นิกฺขมิตฺวาน นิสีท ตฺวํ มหาอิเส
ตสฺส ตํ วจนํ สุตฺวา ตรมาโน มหาอิสิ



อสฺสมา นิกฺขมิตฺวาน สทฺวารมฺหิ อุปาวิสิ
ตญฺจ ทิสฺวาน อายนฺตํ ชลนฺตํริว เตชสา
ขตฺตสงฺฆปริพฺยูฬฺหํ โกสิโย เอตทพฺรวิ
กสฺส เภรี มุทิงฺคา จ สงฺขา ปณวทินฺทิมา
ปุรโต ปฏิปนฺนานิ หาสยนฺตา รเถสภํ
กสฺส กญฺจนปฏฺเฏน ปุถุนา วิชฺชุวณฺณินา
ยุวา กลาปสนฺนทฺโธ โก เอติ สิริยา ชลํ
อุกฺกามุขปหฏฺฐํว ขทิรงฺคารสนฺนิภํ
มุขญฺจ รุจิราภาติ โก เอติ สิริยา ชลํ
กสฺส ปคฺคหิตํ ฉตฺตํ สสลากํ มโนรมํ
อาทิจฺจรํสาวรณํ โก เอติ สิริยา ชลํ
กสฺส องฺคํ ปริคฺคยฺห วาลวีชนิมุตฺตมํ
จรนฺติ วรปุญฺญสฺส หตฺถิกฺขนฺเธน อายโต
กสฺส เสตานิ ฉตฺตานิ อาชานียา จ วมฺมิกา
สมนฺตา ปริกิรนฺติ โก เอติ สิริยา ชลํ
กสฺส เอกสตํ ขตฺยา อนุยนฺตา ยสสฺสิโน
สมนฺตา อนุปริยนฺติ โก เอติ สิริยา ชลํ
หตฺถิอสฺสรถปตฺติ- เสนา จ จตุรงฺคินี
สมนฺตา อนุปริยนฺติ โก เอติ สิริยา ชลํ
กสฺเสสา มหตี เสนา ปิฏฺฐิโต อนุวตฺตติ



อกฺโขภินี อปริยนฺตา สาครสฺเสว อูมิโย
ราชาภิราชา มโนโช อินฺโทว ชยตํ ปติ
นนฺทสฺสชฺฌาวรํ เอติ อสฺสมํ พฺรหฺมจารินํ
ตสฺเสสา มหตี เสนา ปิฏฺฐิโต อนุวตฺตติ
อกฺโขภินี อปริยนฺตา สาครสฺเสว อูมิโย
อนุลิตฺตา จนฺทเนน กาสิกุตฺตมธาริโน
สพฺเพ ปญฺชลิกา หุตฺวา อิสีนํ อชฺฌุปาคมม
กจฺจิ นุ โภโต กุสลํ กจฺจิ โภโต อนามยํ
กจฺจิ อุญฺเฉน ยาเปถ กจฺจิ มูลผลา พหู
กจฺจิ ฑํสา มกสา จ อปฺปเมว สิรึสปา
วเน พาฬมิคากิณฺเณ กจฺจิ หึสา น วิชฺชติ
กุสลญฺเจว โน ราช อโถ ราช อนามยํ
อโถ อุญฺเฉน ยาเปม อโถ มูลผลา พหู
อโถ ฑํสา มกสา จ อปฺปเมว สิรึสปา
วเน พาฬมิคากิณฺเณ หึสา มยฺหํ น วิชฺชติ
พหูนิ วสฺสปูคานิ อสฺสเม สมฺมตํ อิธ
นาภิชานามิ อุปฺปนฺนํ อาพาธํ อมโนรมํ
สฺวาคตนฺเต มหาราช อโถ เต อทุราคตํ
อิสฺสโรสิ อนุปฺปตฺโต ยํ อิธตฺถิ ปเวทย
ติณฺฑุกานิ ปิยาลานิ มธุเก กาสมาริโย




ผลานิ ขุทฺทกปฺปานิ ภุญฺช ราช วรํ วรํ
อิทํปิ ปานิยํ สีตํ อาภตํ คิริคพฺภรา
ตโต ปิว มหาราช สเจ ตฺวํ อภิกงฺขสิ
ปฏิคฺคหิตํ ยํ ทินฺนํ สพฺพสฺส อคฺฆิยํ กตํ
นนฺทสฺสาปิ นิสาเมถ วจนํ โส ปวกฺขติ
อชฺฌาวรมฺหา นนฺทสฺส โภโต สนฺติกมาคตา
สุณาตุ เม ภวํ วจนํ นนฺทสฺส ปริสาย จ
ปโรสตํ ชานปทา มหาสาลา จ พฺราหฺมณา
อิเม จ ขตฺติยา สพฺเพ อภิชาตา ยสสฺสิโน
ภวญฺจ ราชา มโนโช อนุมญฺญนฺตุ เม วโจ
เย จ สนฺติ สมิตาโร ยกฺขานิ อิธมสฺสเม
อรญฺเญ ภูตภพฺยานิ สุณนฺตุ วจนํ มม
นโม กตฺวาน ภูตานํ อิสึ วกฺขามิ สุพฺพตํ
โส ตฺยาหํ ทกฺขิณา พาห ตว โกสิย สมฺมโต
ปิตรํ เม ชเนตฺตึ จ ภตฺตุกามสฺส เม สโต
วีร ปุญฺญมิทํ ฐานํ มา มํ โกสิย วารย
สพฺภิเหตํ อุปญฺญาตํ มเมตํ อุปนิสฺสช
อุฏฺฐานปาริจริยาย ทีฆรตฺตํ ตยา กตํ
มาตาปิตูสุ ปุญฺญานิ มม โลกทโท ภว
ตเถว สนฺติ มนุชา ธมฺเม ธมฺมปทํ วิทู




มคฺโค สคฺคสฺส โลกสฺส ยถา ชานาสิ ตฺวํ อิเส
อุฏฺฐานปาริจริยาย มาตาปิตุสุขาวหํ
ตํ มํ ปุญฺญานิ วาเรติ อริยมคฺคาวโร นโร
สุณนฺตุ โภนฺโต วจนํ ภาตุรชฺฌาวรา มม
กุลวํสํ มหาราช โปราณํ ปริหาปยํ
อธมฺมจารี เชฏฺเฐสุ นิรยํ โส อุปปชฺชติ
เย จ ธมฺมสฺส กุสลา โปราณสฺส ทิสํปติ
จาริตฺเตน จ สมฺปนฺนา น เต คจฺฉนฺติ ทุคฺคตึ
มาตา ปิตา จ ภาตา จ ภคินี ญาติพนฺธวา
สพฺเพ เชฏฺฐสฺส เต ภารา เอวํ ชานาหิ ภารถ
อาทิยิตฺวา ครุํ ภารํ นาวิโก วิย อุสฺสเห
ธมฺมญฺจ นปฺปมชฺชามิ เชฏฺโฐ จสฺมิ รเถสภ
อธิคตมฺหา ตเม ญาณํ ชาลํว ชาตเวทโต
เอวเมว โน ภวํ ธมฺมํ โกสิโย ปวิทํสยิ
ยถา อุทยมาทิจฺโจ วาสุเทโว ปภงฺกโร
ปาณีนํ ปวิทํเสติ รูปํ กลฺยาณปาปกํ
เอวเมว โน ภวํ ธมฺมํ โกสิโย ปวิทํสยิ
เอวํ เม ยาจมานสฺส อญฺชลึ นาวพุชฺฌถ
ตว ปฏฺฐจโร เหสฺสํ วุฏฺฐิโต ปริจารโก
อทฺธา นนฺท วิชานาสิ สทฺธมฺมํ สพฺภิเทสิตํ




อริโย อริยสมาจาโร พาฬฺหํ ตฺวํ มม รุจฺจสิ
ภวนฺตํ วทามิ โภติญฺจ สุณาถ วจนํ มม
นายํ ภาโร ภารมตฺโต อหุ มยฺหํ กุทาจนํ
ตํ มํ อุปฏฺฐิตํ สนฺตํ มาตาปิตุสุขาวหํ
นนฺโท อชฺฌาวรํ กตฺวา อุปฏฺฐานาย ยาจติ
โย เจ อิจฺฉติ กาเมน สนฺตานํ พฺรหฺมจารินํ
นนฺทํ โว วรถ เอโก กํ นนฺโท อุปติฏฺฐตุ
ตยา ตาต อนุญฺญาตา โสณ ตํ นิสฺสิตา มยํ
อุปฆาตุํ ลเภ นนฺทํ มุทฺธนิ พฺรหฺมจารินํ
อสฺสตฺถสฺเสว ตรุณํ ปวาลํ มาลุเตริตํ
จิรสฺสํ นนฺทํ ทิสฺวาน หทยํ เม ปเวธติ
ยทา สุตฺตาปิ สุปฺปนฺเต นนฺทํ ปสฺสามิ อาคตํ
อุทคฺคา สุมนา โหมิ นนฺโท โน อาคโต อยํ
ยทา จ ปฏิพุชฺฌิตฺวา นนฺทํ ปสฺสามิ นาคตํ
ภิยฺโย อาวิสติ โสโก โทมนสฺสญฺจนปฺปกํ
สาหํ อชฺช จิรสฺสํปิ นนฺทํ ปสฺสามิ อาคตํ
ภตฺตุ จ มยฺหญฺจ ปิโย นนฺโท โน ปาวิสี ฆรํ
ปิตุ จ นนฺโท สุปฺปิโย ยํ นนฺโท นปฺปวเส ฆรํ
ลภตุ ตาต นนฺโท ตํ มํ นนฺโท อุปติฏฺฐตุ




อนุกมฺปกา ปติฏฺฐา จ ปุพฺเพ รสทที จ โน
มคฺโค สคฺคสฺส โลกสฺส มาตา ตํ วรเต อิเส
ปุพฺเพ รสทที โคตฺตี มาตา ปุญฺญูปสญฺหิตา
มคฺโค สคฺคสฺส โลกสฺส มาตา ตํ วรเต อิเส
อากงฺขมานา ปุตฺตผลํ เทวตาย นมสฺสติ
นกฺขตฺตานิ จ ปุจฺฉติ อุตุสํวจฺฉรานิ จ
ตสฺสา อุตุสิ นฺหาตาย โหติ คพฺภสฺสวกฺกโม
เตน โทหฬินี โหติ สุหทา เตน วุจฺจติ
สํวจฺฉรํ วา อูนํ วา ปริหริตฺวา วิชายติ
เตน สา ชนยนฺตีติ ชเนตฺตี เตน วุจฺจติ
ถนกฺขีเรน คีเตน องฺคปาวุรเณน จ
โรทนฺตํ ปุตฺตํ โตเสติ โตเสนฺตี เตน วุจฺจติ
ตโต วาตาตเป โฆเร มมฺมํ กตฺวา อุทิกฺขติ
ทารกํ อปฺปชานนฺตํ โปเสนฺตี เตน วุจฺจติ
ยญฺจ มาตุ ธนํ โหติ ยญฺจ โหติ ปิตุทฺธนํ
อุภยมฺเปตสฺส โคเปติ อปิ ปุตฺตสฺส โน สิยา
เอวํ ปุตฺต อทุํ ปุตฺต อิติ มาตา วิหญฺญติ
ปมตฺตํ ปรทาเรสุ นิสฺสิเว ปตฺตโยพฺพเน
สายํ ปุตฺตํ อนายนฺตํ อิติ มาตา วิหญฺญติ



เอวํ กิจฺฉาภโต โปโส มาตุ อปริจารโก
มาตริ มิจฺฉาจริตฺวาน นิรยํ โส อุปปชฺชติ
เอวํ กิจฺฉาภโต โปโส ปิตุ อปริจารโก
ปิตริ มิจฺฉาจริตฺวาน นิรยํ โส อุปปชฺชติ
ธนมฺปิ ธนกามานํ นสฺสติ อิติ เม สุตํ
มาตรํ อปริจริตฺวาน กิจฺฉํ วา โส นิคจฺฉติ
ธนมฺปิ ธนกามานํ นสฺสติ อิติ เม สุตํ
ปิตรํ อปริจริตฺวาน กิจฺฉํ วา โส นิคจฺฉติ
อานนฺโท จ ปโมโท จ สทา หสิตกีฬิตํ
มาตรํ ปริจริตฺวาน ลพฺภเมตํ วิชานโต
อานนฺโท จ ปโมโท จ สทา หสิตกีฬิตํ
ปิตรํ ปริจริตฺวาน ลพฺภเมตํ วิชานโต
ทานญฺจ ปิยวาจญฺจ อตฺถจริยา จ ยา อิธ
สมานตฺตตา จ ธมฺเมสุ ตตฺถ ตตฺถ ยถารหํ
เอเต โข สงฺคหา โลเก รถสฺสาณีว ยายโต
เอเต จ สงฺคหา นาสฺสุ น มาตา ปุตฺตการณา
ลเภถ มานํ ปูชํ วา ปิตา วา ปุตฺตการณา
ยสฺมา จ สงฺคหา เอเต สมเวกฺขนฺติ ปณฺฑิตา
ตสฺมา มหตฺตํ ปปฺโปนฺติ ปาสํสา จ ภวนฺติ เต
พฺรหฺมาติ มาตาปิตโร ปุพฺพาจริยาติ วุจฺจเร




อาหุเนยฺยา จ ปุตฺตานํ ปชาย อนุกมฺปกา
ตสฺมา หิ เต นมสฺเสยฺย สกฺกเรยฺย จ ปณฺฑิโต
อนฺเนน อโถ ปาเนน วตฺเถน สยเนน จ
อุจฺฉาทเนน นฺหาเนน ปาทานํ โธวเนน จ
ตาย นํ ปาริจริยาย มาตาปิตูสุ ปณฺฑิตา
อิเธว นํ ปสํสนฺติ เปจฺจ สคฺเค ปโมทตีติ
โสณนนฺทชาตกํ ทุติยํ

ตสฺสุทฺทานํ
อถ สตฺตติมมฺหิ นิปาตวเร
สภาวนฺตุกุสาวติราชวโร
อถ โสณสุนนฺทวโร จ ปุน
อภิวาสิต สตฺตติมมฺหิ สุเต
สตฺตตินิปาตํ นิฏฺฐิตํ




อสีตินิปาตํ
จุลฺลหํสชาตกํ
สุมุข อนุปจินนฺตา ปกฺกมนฺติ วิหงฺคมา
คจฺฉ ตุวํปิ มา กงฺขิ นตฺถิ พนฺเธ สหายตา
คจฺเฉ วาหํ น วา คจฺเฉ น เตน อมโร สิยํ
สุขิตนฺตํ อุปาสิตฺวา ทุกฺขิตนฺตํ กถํ ชเห
มรณํ วา ตยา สทฺธึ ชีวิตํ วา ตยา วินา
ตเทว มรณํ เสยฺโย ยญฺเจ ชีเว ตยา วินา
เนส ธมฺโม มหาราช ยนฺตํ เอวํ คตํ ชเห
ยา คติ ตุยฺหํ สา มยฺหํ รุจฺจเต วิหคาธิป
กา นุ ปาเสน พนฺธสฺส คติ อญฺญา มหานสา
สา กถํ เจตยานสฺส มุตฺตสฺส ตว รุจฺจติ
กํ วา ตฺวํ ปสฺสเส อตฺถํ มม ตุยฺหญฺจ ปกฺขิม
ญาตีนํวาวสิฏฺฐานํ อุภินฺนํ ชีวิตกฺขเย
ยนฺน กญฺจนเทฺวปิจฺฉ อนฺเธน ตมสา กตํ
ตาทิเส สญฺจชํ ปาณํ กิมตฺถมภิโชตเย
กถํ นุ ปตตํ เสฏฺฐ ธมฺเม อตฺถํ น พุชฺฌสิ
ธมฺโม อปจิโต สนฺโต อตฺถํ ทสฺเสติ ปาณินํ
โสหํ ธมฺมํ อเปกฺขาโน ธมฺมา จตฺถํ สมุฏฺฐิตํ



ภตฺติญฺจ ตยิ สมฺปสฺสํ นาวกงฺขามิ ชีวิตํ
อทฺธา เอโส สตํ ธมฺโม โย มิตฺโต มิตฺตมาปเท
น จเช ชีวิตสฺสาปิ เหตุ ธมฺมมนุสฺสรํ
สฺวายํ ธมฺโม จ เต จิณฺโณ ภตฺติ จ วิทิตา มยิ
กามํ กรสฺสุ มเยฺหตํ คจฺเฉวานุมโต มยา
อปิเตฺววํ คเต กาเล ยํ ขณฺฑํ ญาตินํ มยา
ตยา ตํ พุทฺธิสมฺปนฺน อสฺส ปรมสํวุตํ
อิจฺเจวํ มนฺตยนฺตานํ อริยานํ อริยวุตฺตินํ
ปจฺจทิสฺสถ เนสาโท อาตุรานมิวนฺตโก
เต สตฺตุมภิสญฺจิกฺข ทีฆรตฺตํ หิตา ทิชา
ตุณฺหี มาสิตฺถ อุภโย น สญฺจเลสุมาสนา
ธตรฏฺเฐ จ ทิสฺวาน สมุฑฺเฑนฺเต ตโต ตโต
อภิกฺกมถ เวเคน ทิชสตฺตุ ทิชาธิเป
โส จ เวเคนภิกฺกมฺม อาสชฺช ปรเม ทิเช
ปจฺจกมฺปิตฺถ เนสาโท พนฺธา อิติ วิจินฺตยํ
เอกญฺจ พนฺธมาสีนํ อพนฺธญฺจ ปุนาปรํ
อาสชฺช พนฺธมาสีนํ เปกฺขมานมทีนวํ
ตโต โส วิมโตเยว ปณฺฑเร อชฺฌภาสถ
ปวฑฺฒกาเย อาสีเน ทิชสงฺฆคณาธิเป
ยนฺนุ ปาเสน มหตา พนฺโธ น กุรุเต ทิสํ



อถ กสฺมา อพนฺโธ ตฺวํ พลี ปกฺขี น คจฺฉสิ
กึ นุ ตฺยายํ ทิโช โหติ มุตฺโต พนฺธํ อุปาสสิ
โอหาย สกุณา ยนฺติ กึ เอโก อวหียสิ
ราชา เม โส ทิชามิตฺต สขา ปาณสโม จ เม
เนว นํ วิชหิสฺสามิ ยาว กาลปริยายํ
กถํ ปนายํ วิหงฺโค นาทฺทส ปาสโมฑฺฑิตํ
ปทํ เหตํ มหนฺตานํ โพทฺธุมรหนฺติ อาปทํ
ยทา ปราภโว โหติ โปโส ชีวิตสงฺขเย
อถ ชาลญฺจ ปาสญฺจ อาสชฺชาปิ น พุชฺฌติ
อปิ เตฺวว มหาปญฺญ ปาสา พหุวิธา กตา
คุยฺหมาสชฺช พชฺฌนฺติ อเถวํ ชีวิตกฺขเย
อปิ นายํ ตยา สทฺธึ สํวาสสฺส สุขุทฺรโย
อปิ โน อนุมญฺญาสิ อปิ โน ชีวิตํ ทเท
น เจว เม ตฺวํ พนฺโธสิ นปิ อิจฺฉามิ เต วธํ
กามํ ขิปฺปมิโต คนฺตฺวา ชีว ตฺวํ อนิโฆ จิรํ
เนวาหเมตมิจฺฉามิ อญฺญเตฺรตสฺส ชีวิตา
สเจ เอเกน ตุฏฺโฐสิ มุญฺเจตํ มญฺจ ภกฺขย
อาโรหปริณาเหน ตุลฺยสฺมา วยสา อุโภ
น เต ลาเภน ชินตฺถิ เอเตน นิมินา ตุวํ




ตทิงฺฆ สมเปกฺขสฺสุ โหตุ คิทฺธิ ตวสฺมสุ
มํ ปุพฺเพ พนฺธปาเสน ปจฺฉา มุญฺจ ทิชาธิปํ
ตาวเทว จ เต ลาโภ กตสฺส ยาจนาย จ
มิตฺติ จ ธตรฏฺเฐหิ ยาว ชีวาย เต สิยา
ปสฺสนฺตุ โน มหาสงฺฆา ตยา มุตฺตํ อิโต คตํ
มิตฺตามจฺจา จ ภจฺจา จ ปุตฺตทารา จ พนฺธวา
น จ เต ตาทิสา มิตฺตา พหูนํ อิธ วิชฺชเร
ยถา ตฺวํ ธตรฏฺฐสฺส ปาณสาธารโณ สขา
โส เต สหายํ มุญฺจามิ โหติ ราชา ตวานุโค
กามํ ขิปฺปมิโต คนฺตฺวา ญาติมชฺเฌ วิโรจถ
โส ปตีโต ปมุตฺเตน ภตฺตุนา ภตฺตุคารโว
อชฺฌภาสถ วงฺกงฺโค วาจํ กณฺณสุขํ ภณํ
เอวํ ลุทฺทก นนฺทสฺสุ สห สพฺเพหิ ญาติภิ
ยถาหมชฺช นนฺทามิ มุตฺตํ ทิสฺวา ทิชาธิปํ
เอหิ ตํ อนุสิกฺขามิ ยถา ตฺวมปิ ลจฺฉเส
ลาภํ ตวายํ ธตรฏฺโฐ ปาปํ กิญฺจิ น ทกฺขติ
ขิปฺปมนฺเตปุรํ คนฺตฺวา รญฺโญ ทสฺเสหิ โน อุโภ
อพนฺเธ ปกตีภูเต กาเช อุภยโต ฐิเต
ธตรฏฺฐา มหาราช หํสาธิปติโน อิเม



อยํ หิ ราชา หํสานํ อยํ เสนาปตีตโร
อสํสยํ อิมํ ทิสฺวา หํสราชํ นราธิโป
ปตีโต สุมโน วิตฺโต พหุํ ทสฺสติ เต ธนํ
ตสฺส ตํ วจนํ สุตฺวา กมฺมุนา อุปปาทยิ
ขิปฺปมนฺเตปุรํ คนฺตฺวา รญฺโญ หํเส อทสฺสยิ
อพนฺเธ ปกตีภูเต กาเช อุภยโต ฐิเต
ธตรฏฺฐา มหาราช หํสาธิปติโน อิเม
อยํ หิ ราชา หํสานํ อยํ เสนาปตีตโร
กถํ ปนิเม วิหงฺคา ตว หตฺถตฺถมาคตา
กถํ ลุทฺโท มหนฺตานํ อิสฺสเร อิธ อชฺฌคา
วิหิตา สนฺติเม ปาสา ปลฺลเลสุ ชนาธิป
ยํ ยทายตนํ มญฺเญ ทิชานํ ปาณโรธนํ
ตาทิสํ ปาสมาสชฺช หํสราชา อพชฺฌถ
ตํ อพนฺโธ อุปาสีโน มมายํ อชฺฌภาสถ
สุทุกฺกรํ อนริเยหิ ทหเต ภาวมุตฺตมํ
ภตฺตุรตฺเถ ปรกฺกนฺโต ธมฺมยุตฺโต วิหงฺคโม
อตฺตโนยํ จชิตฺวาน ชีวิตํ ชีวิตารโห
อนุตฺถุนนฺโต อาสีโน ภตฺตุ ยาจิตฺถ ชีวิตํ
ตสฺส ตํ วจนํ สุตฺวา ปสาทมหมชฺฌคา
ตโต นํ ปามุจึ ปาสา อนุญฺญาสึ สุเขน จ



โส ปตีโต ปมุตฺเตน ภตฺตุนา ภตฺตุคารโว
อชฺฌภาสถ วงฺกงฺโค วาจํ กณฺณสุขํ ภณํ
เอวํ ลุทฺทก นนฺทสฺสุ สห สพฺเพหิ ญาติภิ
ยถาหมชฺช นนฺทามิ มุตฺตํ ทิสฺวา ทิชาธิปํ
เอหิ ตํ อนุสิกฺขามิ ยถา ตฺวมปิ ลจฺฉเส
ลาภํ ตฺยายํ ธตรฏฺโฐ ปาปํ กิญฺจิ น ทกฺขติ
ขิปฺปมนฺเตปุรํ คนฺตฺวา รญฺโญ ทสฺเสหิ โน อุโภ
อพนฺเธ ปกตีภูเต กาเช อุภยโต ฐิเต
ธตรฏฺฐา มหาราช หํสาธิปติโน อิเม
อยญฺหิ ราชา หํสานํ อยํ เสนาปตีตโร
อสํสยํ อิมํ ทิสฺวา หํสราชํ นราธิโป
ปตีโต สุมโน วิตฺโต พหุํ ทสฺสติ เต ธนํ
เอวเมตสฺส วจนา อานีตาเม อุโภ มยา
เอตฺเถว หิ อิเม อสฺสุ อุโภ อนุมตา มยา
โสยํ เอวงฺคโต ปกฺขี ทิโช ปรมธมฺมิโก
มาทิสสฺส หิ ลุทฺทสฺส ชนเยยฺยาถ มทฺทวํ
อุปยานญฺจ เต เทว นาญฺญํ ปสฺสามิ เอทิสํ
สพฺพสากุณิกคาเม ตํ ปสฺส มนุชาธิป
ทิสฺวา นิสินฺนํ ราชานํ ปีเฐ โสวณฺณเย สุเภ
อชฺฌภาสถ วงฺกงฺโค วาจํ กณฺณสุขํ ภณํ



กจฺจิ นุ โภโต กุสลํ กจฺจิ โภโต อนามยํ
กจฺจิ รฏฺฐมิทํ ผีตํ ธมฺเมน มนุสาสสิ
กุสลญฺเจว เม หํส อโถ หํส อนามยํ
อโถ รฏฺฐมิทํ ผีตํ ธมฺเมน มนุสาสหํ
กจฺจิ นุ เต อมจฺเจสุ โทโส โกจิ น วิชฺชติ
กจฺจิ จ เต ตวตฺเถสุ นาวกงฺขนฺติ ชีวิตํ
อโถปิ เม อมจฺเจสุ โทโส โกจิ น วิชฺชติ
อโถปิ เต มมตฺเถสุ นาวกงฺขนฺติ ชีวิตํ
กจฺจิ เต สาทิสี ภริยา อสฺสวา ปิยภาณินี
ปุตฺตรูปยสูเปตา ตว ฉนฺทวสานุคา
อโถ เม สาทิสี ภริยา อสฺสวา ปิยภาณินี
ปุตฺตรูปยสูเปตา มม ฉนฺทวสานุคา
ภวนฺนุ กจฺจิ นุ มหา- สตฺตุหตฺถตฺถตํ คโต
ทุกฺขมาปชฺช วิปุลํ ตสฺมึ ปฐมมาปเท
กจฺจิ ยนฺนาปติตฺวาน ทณฺเฑน สมโปถยิ
เอวเมเตสํ ชมฺมานํ ปาติกํ ภวติ ตาวเท
เขมมาสิ มหาราช เอวมาปริยาสติ
น จายํ กิญฺจิรสฺมาสุ สตฺตูว สมปชฺชถ
ปจฺจกมฺปิตฺถ เนสาโท ปุพฺเพว อชฺฌภาสถ
ตทายํ สุมุโขเยว ปณฺฑิโต ปจฺจภาสถ





ตสฺส ตํ วจนํ สุตฺวา ปสาทมยมชฺฌคา
ตโต มํ ปามุจิ ปาสา อนุญฺญาสิ สุเขน จ
อิทญฺจ สุมุเขเนว เอตทตฺถาย จินฺติตํ
โภโต สกาเส อาคมนํ เอตสฺส ธนมิจฺฉตา
สฺวาคตญฺเจวิทํ ภวตํ ปตีโต จสฺมิ ทสฺสนา
เอโส จาปิ พหุวิตฺตํ ลภตํ ยาวทิจฺฉติ
สนฺตปฺปยิตฺวา เนสาทํ โภเคหิ มนุชาธิโป
อชฺฌภาสถ วงฺกงฺโค วาจํ กณฺณสุขํ ภณํ
ยํ ขลุ ธมฺมมาธีนํ วโส วตฺตติ กิญฺจิ นํ
สพฺพตฺถิสฺสริยํ ภวตํ ปสาสถ ยทิจฺฉถ
ทานตฺถํ อุปโภตฺตุํ วา ยญฺจญฺญํ อุปกปฺปติ
เอตํ ททามิ โว วิตฺตํ อิสฺสริยํ วิสฺสชามิ โว
ยถา จ มฺยายํ สุมุโข อชฺฌภาเสยฺย ปณฺฑิโต
กามสา พุทฺธิสมฺปนฺโน ตมสฺส ปรมปฺปิยํ
อหํ ขลุ มหาราช นาคราชาริวนฺตรํ
ปฏิวตฺตุํ น สกฺโกมิ น เม โส วินโย สิยา
อมฺหากญฺเจว โส เสฏฺโฐ ตฺวญฺจ อุตฺตมสตฺตโว
ภูมิปาโล มนุสฺสินฺโท ปูชา พหูหิ เหตุภิ
เตสํ อุภินฺนํ ภณตํ วตฺตมาเน วินิจฺฉเย
นนฺตรํ ปฏิวตฺตพฺพํ เปสฺเสน มนุชาธิป




ธมฺเมน กิร เนสาโท ปณฺฑิโต อณฺฑโช อิติ
น เหว อกตตฺตสฺส นโย เอตาทิโส สิยา
เอวํ อคฺคปกติมา เอวํ อุตฺตมสตฺตโว
ยาวตตฺถิ มยา ทิฏฺฐา นาญฺญํ ปสฺสามิ เอทิสํ
ตุฏฺโฐสฺมิ โว ปกติยา วากฺเยน มธุเรน จ
เอโส จาปิ มมจฺฉนฺโท จิรํ ปสฺเสยฺย โว อุโภ
ยํ กิจฺจํ ปรเม มิตฺเต กตมสฺมาสุ ตํ ตยา
ปตฺตา นิสฺสํสยํ ตฺยมฺหา ภตฺติรสฺมาสุ ยา ตว
อทุญฺจ นูน สุมหา- ญาติสงฺฆสฺสมนฺตรํ
อทสฺสเนน อสฺมากํ ทุกฺขํ พหูสุ ปกฺขิสุ
เตสํ โสกวิฆาตาย ตยา อนุมตา มยํ
ตํ ปทกฺขิณโต กตฺวา ญาตี ปสฺเสมุรินฺทม
อทฺธาหํ วิปุลํ ปีตึ ภวตํ วินฺทามิ ทสฺสนา
เอโส วาปิ มหาอตฺโถ ญาติวิสฺสาสนา สิยา
อิทํ วตฺวา ธตรฏฺโฐ หํสราชา นราธิปํ
อุตฺตมํ ชวมนฺวาย ญาติสงฺฆมุปาคมม
เต อโรเค อนุปฺปตฺเต ทิสฺวาน ปรเม ทิเช
เกกาติมกรุํ หํสา ปุถุสทฺโท อชายถ
เต ปตีตา ปมุตฺเตน ภตฺตุนา ภตฺตุคารวา
สมนฺตา ปริกรึสุ อณฺฑชา ลทฺธปจฺจยา



เอวํ มิตฺตวตํ อตฺถา สพฺเพ โหนฺติ ปทกฺขิณา
หํสา ยถา ธตรฏฺฐา ญาติสงฺฆมุปาคมุนฺติ
จุลฺลหํสชาตกํ ปฐมํ

มหาหํสชาตกํ
เอเต หํสา ปกฺกมนฺติ วงฺกงฺคา ภยเมริตา
หริตฺตจ เหมวณฺณ กามํ สุมุข ปกฺกม
โอหาย มํ ญาติคณา เอกํ ปาสวสํ คตํ
อนเปกฺขมานา คจฺฉนฺติ กึ เอโก อวหียสิ
ปเตว ปตตํ เสฏฺฐ นตฺถิ พนฺเธ สหายตา
มา อนีฆาย หาเปสิ กามํ สุมุข ปกฺกม
นาหํ ทุกฺขปเรโตปิ ธตรฏฺฐ ตุวํ ชเห
ชีวิตํ มรณํ วา เม ตยา สทฺธึ ภวิสฺสติ
นาหํ ทุกฺขปเรโตปิ ธตรฏฺฐ ตุวํ ชเห
น มํ อนริยสํยุตฺเต กมฺเม โยเชตุมรหสิ
สกุมาโร สขา ตฺยสฺมิ สจิตฺเตสฺมิ เต ฐิโต
ญาโต เสนาปติ ตฺยาหํ หํสานํ ปวรุตฺตม
กถมหํ วิกตฺถิสฺสํ ญาติมชฺเฌ อิโต คโต
ตํ หิตฺวา ปตตํ เสฏฺฐ กินฺเต วกฺขามิโต คโต
อิธ ปาณํ จชิสฺสามิ นานริยํ กตฺตุมุสฺสเห



เอโส หิ ธมฺโม สุมุข ยํ ตฺวํ อริยปเถ ฐิโต
โย ภตฺตารํ สขารํ มํ น ปริจฺจตฺตุมุสฺสเห
ตญฺหิ เม เปกฺขมานสฺส ภยํ นเตฺวว ชายติ
อธิคจฺฉสิ ตฺวํ มยฺหํ เอวํภูตสฺส ชีวิตํ
อิจฺเจวํ มนฺตยนฺตานํ อริยานํ อริยวุตฺตินํ
ทณฺฑมาทาย เนสาโท อาปตี ตุริโต ภุสํ
ตมาปตนฺตํ ทิสฺวาน สุมุโข อติพฺรูหยิ
อฏฺฐาสิ ปุรโต รญฺโญ หํโส วิสฺสาสยํ พฺยถํ
มา ภายิ ปตตํ เสฏฺฐ น หิ ภายนฺติ ตาทิสา
อหํ โยคํ ปยุญฺชิสฺสํ ยุตฺตํ ธมฺมูปสญฺหิตํ
เตน ปริยาปทาเนน ขิปฺปํ ปาสา ปโมกฺขสิ
ตสฺส ตํ วจนํ สุตฺวา สุมุขสฺส สุภาสิตํ
ปหฏฺฐโลโม เนสาโท อญฺชลิสฺสูปนามยิ
น เม สุตํ วา ทิฏฺฐํ วา ภาสนฺโต มานุสึ ทิโช
อริยํ พฺรูหนฺโต วงฺกงฺโค จชนฺโต มานุสึ คิรํ
กินฺนุ ตายํ ทิโช โหติ มุตฺโต พนฺธํ อุปาสสิ
โอหาย สกุณา ยนฺติ กึ เอโก อวหียสิ
ราชา เม โส ทิชามิตฺต เสนาปจฺจสฺส การยึ
ตมาปเท ปริจฺจตฺตุํ นุสฺสเห วิหคาธิปํ
มหาคณายํ ภตฺตา เม มา เอโก พฺยสนํ อคา




ยถา ตํ สมฺม เนสาท ภตฺตายํ อภิโต รเม
อริยวุตฺติ วงฺกงฺค โย ปิณฺฑมปจายสิ
จชามิ เต ตํ ภตฺตารํ คจฺฉถูโภ ยถาสุขํ
สเจ อตฺตปฺปโยเคน โอหิโต หํสปกฺขินํ
ปฏิคฺคณฺหาม เต สมฺม เอตํ อภยทกฺขิณํ
โน เจ อตฺตปฺปโยเคน โอหิโต หํสปกฺขินํ
อนิสฺสโร มุญฺจํ อเมฺห เถยฺยํ กยิราสิ ลุทฺทก
ยสฺส ตฺวํ ภตโก รญฺโญ กามํ ตสฺเสว ปาปย
ตสฺส สํยมโน ราชา ยถาภิญฺญํ กริสฺสติ
อิจฺเจวํ วุตฺโต เนสาโท เหมวณฺเณ หริตฺตเจ
อุโภ หตฺเถหิ ปคฺคยฺห ปญฺชเร อชฺฌโวทหิ
เต ปญฺชรคเต ปกฺขี อุโภ ภสฺสรวณฺณิเน
สุมุขํ ธตรฏฺฐญฺจ ลุทฺโท อาทาย ปกฺกมิ
หริยมาโน ธตรฏฺโฐ สุมุขํ เอตทพฺรวิ
พาฬฺหํ ภายามิ สุมุข สามาย ลกฺขณูรุยา
อสฺมากํ วธมญฺญาย อถตฺตานํ วธิสฺสติ
ปากหํสา จ สุมุข สุเหมา เหมสุตฺตจา
โกญฺจี สมุทฺทตีเรว กปณา นูน รุจฺจติ
เอวํ มหนฺโต โลกสฺส อปฺปเมยฺโย มหาคณี
เอกิตฺถิมนุโสเจยฺย นยิทํ ปญฺญวโตมิว



วาโตว คนฺธมาเทติ อุภยํ เฉกปาปกํ
พาโล อามกปกฺกํว โลโล อนฺโธว อามิสํ
อวินิจฺฉยญฺญู อตฺเถสุ มนฺโทว ปฏิภาสิ มํ
กิจฺจากิจฺจํ น ชานาสิ สมฺปตฺโต กาลปริยายํ
อฑฺฒุมฺมตฺโต อุทีเรสิ โย เสยฺโย มญฺญสิตฺถิโย
พหุสาธารณา เหตา โสณฺฑานํว สุราฆรํ
มายา เจตา มรีจีว โสกา โรคา จุปทฺทวา
ขราว พนฺธนา เจตา มจฺจุปาสา คุหาสยา
ตาสุ โย วิสฺสเส โปโส โส นเรสุ นราธโม
ยํ วุฑฺเฒหิ อุปญฺญาตํ โก ตํ นินฺทิตุมรหติ
มหาภูติตฺถิโย นาม โลกสฺมึ อุปปชฺชิสุํ
ขิฑฺฑา ปณิหิตา ตาสุ รติ ตาสุ ปติฏฺฐิตา
วีชานิ ตาสุ รูหนฺติ ยทิทํ สตฺตา ปชายเร
ตาสุ โก นิพฺพิเช โปโส ปาณมาสชฺช ปาณิภิ
ตฺวเมว นาญฺโญ สุมุข ถีนํ อตฺเถสุ ยุญฺชสิ
ตสฺส ตฺยชฺช ภเย ชาเต ภีเตน ชายเต มติ
สพฺโพ หิ สํสยํ ปตฺโต ภยํ ภีรุ ติติกฺขติ
ปณฺฑิตา หิ มหนฺตาโน อตฺเถ ยุญฺชนฺติ ทุยฺยุเช
เอตทตฺถาย ราชาโน สูรมิจฺฉนฺติ มนฺตินํ
ปฏิพาหติ ยํ สูโร อาปทํ อตฺตปริยายํ



มา โน อชฺช วิกนฺตึสุ รญฺโญ สูทา มหานเส
ตถาหิ วณฺโณ ปตฺตานํ ผลํ เวฬฬว ตํ วธิ
มุตฺโตปิ เนจฺฉสิ อุฑฺเฑตุํ สยํ พนฺธํ อุปาคมิ
โสปชฺช สํสยํ ปตฺโต อตฺถํ คณฺหาหิ มา มุขํ
โส ตฺวํ โยคํ ปยุญฺชสฺสุ ยุตฺตํ ธมฺมูปสญฺหิตํ
ตว ปริยาปทาเนน มม ปาเณสนํ จร
มา ภายิ ปตตํ เสฏฺฐ น หิ ภายนฺติ ตาทิสา
อหํ โยคํ ปยุญฺชิสฺสํ ยุตฺตํ ธมฺมูปสญฺหิตํ
มม ปริยาปทาเนน ขิปฺปํ ปาสา ปโมกฺขสิ
โส ลุทฺโท หํสกาเชน ราชทฺวารํ อุปาคมิ
ปฏิเวเทถ มํ รญฺโญ ธตรฏฺฐายมาคโต
เต ทิสฺวา ปุญฺญสงฺกาเส อุโภ ลกฺขณสมฺมเต
ขลุ สญฺญมโน ราชา อมจฺเจ อชฺฌภาสถ
เทถ ลุทฺทสฺส วตฺถานิ อนฺนํ ปานญฺจ โภชนํ
กามงฺกโร หิรญฺญสฺส ยาวนฺโต เอส อิจฺฉติ
ทิสฺวา ลุทฺทํ ปสนฺนตฺตํ กาสิราเชตทพฺรวิ
ยทายํ สมฺม เขมก ปุณฺณา หํเสหิ ติฏฺฐติ
กถํ รุจิมชฺฌคตํ ปาสหตฺโถ อุปาคมิ
โอกิณฺณํ ญาติสงฺเฆหิ นิมฺมชฺฌิมํ กถํ คหิ
อชฺช เม สตฺตมา รตฺติ อาทานานิ อุปาสโต




ปทเมตสฺส อเนฺวสํ อปฺปมตฺโต ฆฏสฺสิโต
อถสฺส ปทมทฺทกฺขึ จรโต อาทเนสนํ
ตตฺถาหํ โอทหึ ปาสํ เอวนฺตํ ทิชมคฺคหึ
ลุทฺท เทฺว อิเม สกุณา อถ เอโกติ ภาสสิ
จิตฺตํ นุ เต วิปริยตฺตํ อาทู กินฺนุ ชิคึสสิ
ยสฺส โลหิตกา ตาลา ตปเนยฺยานิภา สุภา
อุรํ สํหจฺจ ติฏฺฐนฺติ โส เม พนฺธํ อุปาคมิ
อถายํ ภสฺสโร ปกฺขี อพนฺโธ พนฺธมาตุรํ
อริยํ พฺรูหนฺโต อฏฺฐาสิ วทนฺโต มานุสึ คิรํ
กถนฺนุทานิ สุมุข หนน สํหจฺจ ติฏฺฐสิ
อาทู เม ปริสํ ปตฺโต ภยา ภีโต น ภาสสิ
นาหํ กาสิปติ ภีโต โอคฺคยฺห ปริสํ ตว
นาหํ ภยา น ภาสิสฺสํ วากฺยํ อตฺถสฺมิ ตาทิเส
น เต อภิสฺสรํ ปสฺเส น รเถ นปิ ปตฺติเก
นาสฺส จมฺมํ ว กีฏํ วา วมฺมิเน จ ธนุคฺคเห
น หิรญฺญํ สุวณฺณํ วา นครํ วา สุมาปิตํ
โอกิณฺณปริขํ ทุคฺคํ ทฬฺหมฏฺฏาลโกฏฺฐกํ
ยตฺถ ปวิฏฺโฐ สุมุข ภายิตพฺพํ น ภายสิ
น เม อภิสฺสเรนตฺโถ นคเรน ธเนน วา
อปเถน ปถํ ยาม อนฺตลิกฺเข จรา มยํ




สุตา จ ปณฺฑิตาตฺยมฺหา นิปุณา จตฺถจินฺตกา
ภาเสมตฺถวตึ วาจํ สจฺเจ จสฺส ปติฏฺฐิโต
กิญฺจ ตุยฺหํ อสจฺจสฺส อนริยสฺส กริสฺสติ
มุสาวาทิสฺส ลุทฺทสฺส ภณิตํปิ สุภาสิตํ
ตํ พฺราหฺมณานํ วจนา อิมํ เขมมการยิ
อภยญฺจ ตยา ฆุฏฺฐํ อิมาโย ทสธา ทิสา
โอคฺคยฺห เต โปกฺขรณึ วิปฺปสนฺโนทกํ สุจึ
ปหูตํ ขาทนํ ตตฺถ อหึสา เจตฺถ ปกฺขินํ
อิทํ สุตฺวาน นิคฺโฆสํ อาคตมฺหา ตวนฺติเก
เต เต พนฺธสฺมา ปาเสน เอตนฺเต ภาสิตํ มุสา
มุสาวาทํ ปุรกฺขตฺวา อิจฺฉาโลภญฺจ ปาปกํ
อุโภสนฺธึ อติกฺกมฺม อสาตํ อุปปชฺชติ
นาปรชฺฌาม สุมุข นปิ โลภาว มคฺคหึ
สุตา จ ปณฺฑิตาตฺยตฺถ นิปุณา จตฺถจินฺตกา
อปฺเปวตฺถวตึ วาจํ พฺยาหเรยฺยุํ อิธาคตา
ตถาตํ สมฺม เนสาโท วุตฺโต สุมุข มคฺคหิ
เนว ภูตา กาสิปติ อุปนีตสฺมิ ชีวิเต
ภาเสมตฺถวตึ วาจํ สมฺปตฺตา กาลปริยายํ
โย มิเคน มิคํ หนฺติ ปกฺขีนํ ปน ปกฺขินา
สุเตน วา สุตํ กิลฺยา กึ อนริยตรํ ตโต




โย จาริยรุทํ ภาเส อนริยธมฺมวสฺสิโต
อุโภ โส ธํสเต โลกา อิธ เจว ปรตฺถ จ
น มชฺเชถ ยสํ ปตฺโต น พฺยาเธ ปตฺตสํสยํ
วายเมเถว กิจฺเจสุ สํวเร วิวรานิ จ
เย วุฑฺฒา อพฺภติกฺกนฺตา สมฺปตฺตา กาลปริยายํ
อิธ ธมฺมํ จริตฺวาน เอวํ เต ติทิวงฺคตา
อิทํ สุตฺวา กาสิปติ ธมฺมมตฺตนิ ปาลย
ธตรฏฺฐญฺจ มุญฺจาหิ หํสานํ ปวรุตฺตมํ
อาหรนฺตูทกํ ปชฺชํ อาสนญฺจ มหารหํ
ปญฺชรโต ปโมกฺขามิ ธตรฏฺฐํ ยสสฺสินํ
ตญฺจ เสนาปตึ ธีรํ นิปุณํ อตฺถจินฺตกํ
โย สุเข สุขิโต รญฺโญ ทุกฺขิเต โหติ ทุกฺขิโต
เอทิโส โข อรหติ ปิณฺฑมสฺนาตุ ภตฺตุโน
ยถายํ สุมุโข รญฺโญ ปาณสาธารโณ สขา
ปีฐญฺจ สพฺพโสวณฺณํ อฏฺฐปาทํ มโนรมํ
มฏฺฐํ กาสิกวตฺถินํ ธตรฏฺโฐ อุปาวิสิ
โกจฺฉญฺจ สพฺพโสวณฺณํ เวยฺยคฺฆปริสิพฺพิตํ
สุมุโข อชฺฌปาเวกฺขิ ธตรฏฺฐสฺสนนฺตรา
เตสํ กาญฺจนปตฺเตหิ ปุถู อาทาย กาสิโย
หํสานํ อภิหาเรสุํ อคฺคํ รญฺโญ ปวาสิตํ




ทิสฺวา อภิหตํ อคฺคํ กาสิราเชน เปสิตํ
กุสโล ขตฺตธมฺมานํ ตโต ปุจฺฉิ อนนฺตรา
กจฺจิ นุ โภโต กุสลํ กจฺจิ โภโต อนามยํ
กจฺจิ รฏฺฐมิทํ ผีตํ ธมฺเมน อนุสาสสิ
กุสลญฺเจว เม หํส อโถ หํส อนามยํ
อโถ รฏฺฐมิทํ ผีตํ ธมฺเมน อนุสาสหํ
กจฺจิ โภโต อมจฺเจสุ โทโส โกจิ น วิชฺชติ
กจฺจิ จ เต ตวตฺเถสุ นาวกงฺขนฺติ ชีวิตํ
อโถปิ เม อมจฺเจสุ โทโส โกจิ น วิชฺชติ
อโถปิ เต มมตฺเถสุ นาวกงฺขนฺติ ชีวิตํ
กจฺจิ เต สาทิสี ภริยา อสฺสวา ปิยภาณินี
ปุตฺตรูปยสูเปตา ตว ฉนฺทวสานุคา
อโถ เม สาทิสี ภริยา อสฺสวา ปิยภาณินี
ปุตฺตรูปยสูเปตา มม ฉนฺทวสานุคา
กจฺจิ รฏฺฐํ อนุปฺปีฬํ อกุโตจิอุปทฺทวํ
อสาหเสน ธมฺเมน สเมน อนุสาสสิ
อโถ รฏฺฐํ อนุปฺปีฬํ อกุโตจิอุปทฺทวํ
อสาหเสน ธมฺเมน สเมน อนุสาสหํ
กจฺจิ สนฺโต อปจิตา อสนฺโต ปริวชฺชิตา
โน จ ธมฺมํ นิรงฺกตฺวา อธมฺมมนุวตฺตสิ



สนฺโต จ เม อปจิตา อสนฺโต ปริวชฺชิตา
ธมฺมเมวานุวตฺตามิ อธมฺโม เม นิรงฺกโต
กจฺจิ นุนาคตํ ทีฆํ สมเวกฺขสิ ขตฺติย
กจฺจิ มตฺโต มทนีเย ปรโลกํ น สนฺตสิ
อหํ อนาคตํ ทีฆํ สมเวกฺขามิ ปกฺขิม
ฐิโต ทสสุ ธมฺเมสุ ปรโลกํ น สนฺตสึ
ทานํ สีลํ ปริจฺจาคํ อาชฺชวํ มทฺทวํ ตปํ
อกฺโกธํ อวิหึสญฺจ ขนฺติญฺจ อวิโรธนํ
อิจฺเจเต กุสเล ธมฺเม ฐิเต ปสฺสามิ อตฺตนิ
ตโต เม ชายเต ปีติ โสมนสฺสญฺจนปฺปกํ
สุมุโข จ อจินฺเตตฺวา วิสชฺชิ ผรุสํ คิรํ
ภาวโทสมนญฺญาย อสฺมากายํ วิหงฺคโม
โส กุทฺโธ ผรุสํ วาจํ นิจฺฉาเรสิ อโยนิโส
ยานสฺมาสุ น วิชฺชนฺติ นยิทํ ปญฺญวตามิว
อตฺถิ เม ตํ อติสารํ เวเคน มนุชาธิป
ธตรฏฺเฐ จ พนฺธสฺมึ ทุกฺขํ เม วิปุลํ อหุ
ตฺวํ โน ปิตาว ปุตฺตานํ ภูตานํ ธรณีริว
อสฺมากํ อธิปนฺนานํ ขมสฺสุ ราชกุญฺชร
เอวนฺเต อนุโมทาม ยํ ภาวํ น นิคูหสิ
ขีลํ ปภินฺทสิ ปกฺขิ อุชุโกสิ วิหงฺคม




ยงฺกิญฺจิ รตนํ อตฺถิ กาสิราชนิเวสเน
รชตํ ชาตรูปญฺจ มุตฺตา เวฬุริยา พหู
มณโย สงฺขมุตฺตญฺจ วตฺถิกํ หริจนฺทนํ
อชินํ ทนฺตภณฺฑญฺจ โลหํ กาฬายสํ พหุํ
เอตํ ททามิ โว วิตฺตํ อิสฺสรํ วิสฺสชามิ โว
อทฺธา อปจิตา ตฺยมฺหา สกฺกตา จ รเถสภ
ธมฺเมสุ วตฺตมานานํ ตฺวํ โน อาจริโย ภว
อาจริย สมนุญฺญาตา ตยา อนุมตา มยํ
ตํ ปทกฺขิณโต กตฺวา ญาตี ปสฺเสมุรินฺทม
สพฺพรตฺตึ จินฺตยิตฺวา มนฺตยิตฺวา ยถาตถํ
กาสิราชา อนุญฺญาสิ หํสานํ ปวรุตฺตมํ
ตโต รตฺยา วิวสเน สุริยสฺสุคฺคมนํ ปติ
เปกฺขโต กาสิราชสฺส ภวนโต วิคาหิสุํ
เต อโรเค อนุปฺปตฺเต ทิสฺวาน ปรเม ทิเช
เกกาติมกรุํ หํสา ปุถุสทฺโท อชายถ
เต ปตีตา ปมุตฺเตน ภตฺตุนา ภตฺตุคารวา
สมนฺตา ปริกรึสุ อณฺฑชา ลทฺธปจฺจยา
เอวํ มิตฺตวตํ อตฺถา สพฺเพ โหนฺติ ปทกฺขิณา
หํสา ยถา ธตรฏฺฐา ญาติสงฺฆมุปาคมุนฺติ
มหาหํสชาตกํ ทุติยํ




สุธาโภชนชาตกํ
เนว กีณามิ น วิกฺกิณามิ
น จาปิ เม สนฺนิจโย อิธตฺถิ
สุกิจฺฉรูปํ วติทํ ปริตฺตํ
ปตฺโถทโน นาลมยํ ทุวินฺนํ
อปฺปมฺหา อปฺปกํ ทชฺชา อนุมชฺฌโต มชฺฌกํ
พหุมฺหา พหุกํ ทชฺชา อทานํ นุปปชฺชติ
ตํ ตํ วทามิ โกสิย เทหิ ทานานิ ภุญฺช จ
อริยมคฺคํ สมารุห เนกาสี ลภเต สุขํ
โมฆญฺจสฺส หุตํ โหติ โมฆญฺจาปิ สมีหิตํ
อติถิสฺมึ โย นิสินฺนสฺมึ เอโก ภุญฺชติ โภชนํ
ตํ ตํ วทามิ โกสิย เทหิ ทานานิ ภุญฺช จ
อริยมคฺคํ สมารุห เนกาสี ลภเต สุขํ
สจฺจํ ตสฺส หุตํ โหติ สจฺจญฺจาปิ สมีหิตํ
อติถิสฺมึ โย นิสินฺนสฺมึ เนโก ภุญฺชติ โภชนํ
ตํ ตํ วทามิ โกสิย เทหิ ทานานิ ภุญฺช จ
อริยมคฺคํ สมารุห เนกาสี ลภเต สุขํ
สรญฺจ ชุหติ โปโส พหุกาย คยาย จ
โทเณ ติมฺพรุติตฺถสฺมึ สีฆโสเต มหาวเห
อตฺร จสฺส หุตํ โหติ อตฺร จสฺส สมีหิตํ




อติถิสฺมึ โย นิสินฺนสฺมึ เนโก ภุญฺชติ โภชนํ
ตํ ตํ วทามิ โกสิย เทหิ ทานานิ ภุญฺช จ
อริยมคฺคํ สมารุห เนกาสี ลภเต สุขํ
พลิสํ หิ โส นิคิลติ ทีฆสุตฺตํ สพนฺธนํ
อติถิสฺมึ โย นิสินฺนสฺมึ เอโก ภุญฺชติ โภชนํ
ตํ ตํ วทามิ โกสิย เทหิ ทานานิ ภุญฺช จ
อริยมคฺคํ สมารุห เนกาสี ลภเต สุขํ
อุฬารวณฺณา วต พฺราหฺมณา อิเม
อยญฺจ โว สุนโข กิสฺส เหตุ
อุจฺจาวจํ วณฺณนิภํ วิกุพฺพติ
อกฺขาถ โน พฺราหฺมณา เก นุ ตุเมฺห
จนฺโท จ สุริโย จ อุโภ อิธาคตา
อยํ ปน มาตลิ เทวสารถิ
สกฺโกหมสฺมี ติทสานมินฺโท
เอโส จ โข ปญฺจสิโขติ วุจฺจติ
ปาณิสฺสรา มุทิงฺคา จ มุรชาลมฺพรานิ จ
สุตฺตเมนํ ปโพเธนฺติ ปฏิพุทฺโธ จ นนฺทติ
เยเกจิเม มจฺฉริโน กทริยา
ปริภาสกา สมณพฺราหฺมณานํ
อิเธว นิกฺขิปฺป สรีรเทหํ



กายสฺส เภทา นิรยํ วชนฺติ
เยเกจิเม สุคติมาสสานา
ธมฺเม ฐิตา สํยเม สํวิภาเค
อิเธว นิกฺขิปฺป สรีรเทหํ
กายสฺส เภทา สุคตึ วชนฺติ
ตฺวํ โน ญาติ ปุริมาสุ ชาติสุ
โส มจฺฉรี โกสิโย ปาปธมฺโม
ตเวว อตฺถาย อิธาคตมฺหา
มา ปาปธมฺโม นิรยํ อปตฺถ
อทฺธา หิ เม เต หิตกามา ยํ มํ สมนุสาสถ
โสหํ ตถา กริสฺสามิ สพฺพํ วุตฺตํ หิเตสิภิ
เอโสหมชฺเชว อุปารมามิ
น จาปิหํ กิญฺจิ กเรยฺย ปาปํ
น จาปิ เม กิญฺจิ อเทยฺยมตฺถิ
น จาปิทตฺวา อุทกํ ปิวามิ
เอวญฺจ เม ททโต สพฺพกาลํ
โภคาปิ เม วาสว ขียิสฺสนฺติ
ตโต อหํ ปพฺพชิสฺสามิ สกฺก
หิตฺวา กามานิ ยโถธิกานิ
นคุตฺตเม คิริวเร คนฺธมาทเน




โมทนฺติ ตา เทววราภิปาลิตา
อถาคมา อิสิวโร สพฺพโลกคู
สุปุปฺผิตํ ทุมวรสาขมาทิย
สุจึ สุคนฺธํ ติทเสหิ สกฺกตํ
ปุปฺผุตฺตมํ อมรวเรภิ เสวิตํ
อลทฺธมญฺเญหิ ว ทานเวหิ
อญฺญตฺร เทเวหิ ตทารหํ หิตํ
ตโต จตสฺโส กนกตฺตจูปมา
อุฏฺฐาย นาริโย ปมทาธิปา มุนึ
อาสา จ สทฺธา จ สิรี ตโต หิรี
อิจฺจพฺรวว นารทํ เทวพฺราหฺมณํ
สเจ อนุทฺทิฏฺฐํ ตยา มหามุนิ
ปุปฺผํ อิทํ ปาริฉตฺตสฺส พฺรหฺเม
ททาหิ โน สพฺพา คติ เต อิชฺฌตุ
ตฺวํปิ โน โหหิ ยเถว วาสโว
ตํ ยาจมานาภิสเมกฺข นารโท
อิจฺจาพฺรวี สงฺกลหํ อุทีรยิ
น มยฺหมตฺถตฺถิ อิเมหิ โกจิ นํ
ยาเยว โว เสยฺยสิ สา ปิลนฺธตุ
ตฺวํ โนตฺตเมวาภิสเมกฺข นารท



ยสฺสิจฺฉสิ ตสฺสมนุปฺปเวจฺฉสุ
ยสฺสา หิ โน นารท ตฺวํ ปทสฺสสิ
สาเยว โน เหหิติ เสฏฺฐสมฺมตา
อกลฺลเมตํ วจนํ สุคตฺเต
โก พฺราหฺมโณ โก กลหํ อุทีรเย
คนฺตฺวาน ภูตาธิปเมว ปุจฺฉถ
สเจ น ชานาถ อิธุตฺตมธมฺมํ
ตา นารเทน ปรมปฺปโกปิตา
อุทีริตา วณฺณมเทน มตฺตา
สกาสํ คนฺตฺวาน สหสฺสจกฺขุโน
ปุจฺฉึสุ ภูตาธิปํ กา นุ เสยฺยสิ
ตา ทิสฺวา อายตฺตมนา ปุรินฺทโท
อิจฺจาพฺรวี เทววโร กตญฺชลี
สพฺพาว โว โหถ สุภคฺเค สาทิสี
โก เนว ภทฺเท กลหํ อทีรยิ
โย สพฺพโลกญฺจรโก มหามุนิ
ธมฺเม ฐิโต นารโท สจฺจนิกฺกโม
โส โน พฺรวี คิริวเร คนฺธมาทเน
คนฺตฺวาน ภูตาธิปเมว ปุจฺฉถ
สเจ น ชานาถ อิธุตฺตมธมฺมํ




อสู พฺรหารญฺญจโร มหามุนิ
นาทตฺวา ภตฺตํ วรคตฺเต ภุญฺชติ
วิเจยฺย ทานานิ ททาติ โกสิโย
ยสฺสา หิ โส ทสฺสติ สาว เสยฺยสิ
อสู หิ โส สมฺมติ ทกฺขิณํ ทิสํ
คงฺคาย ตีเร หิมวนฺตปสฺสินิ
ส โกสิโย ทุลฺลภปานโภชโน
ตสฺส สุธํ ปาปย เทวสารถิ
โส มาตลิ เทววเรน เปสิโต
สหสฺสยุตฺตํ อภิรุยฺห สนฺทนํ
สุขิปฺปเมว อุปคมฺม อสฺสมํ
อทิสฺสมาโน มุนิโน สุธํ อทา
อุทคฺคิหุตฺตํ อุปติฏฺฐโต หิ เม
ปภงฺกรํ โลกตโมนุทุตฺตมํ
สพฺพานิ ภูตานิ อธิจฺจ วาสโว
โก เนว เม ปาณิสุ กึ สุโธทหิ
สงฺขูปมํ เสตมตุลฺยทสฺสนํ
สุจึ สุคนฺธํ ปิยรูปมพฺภุตํ
อทิฏฺฐปุพฺพํ มม ชาตจกฺขุภิ
กา เทวตา ปาณิสุ กึ สุโธทหิ



อหํ มหินฺเทน มเหสิ เปสิโต
สุธาภิหาสึ ตุริโต มหามุนิ
ชานาสิ มํ มาตลิ เทวสารถิ
ภุญฺชสฺสุ ภตฺตุตฺตมํ มาภิวารยิ
ภุตฺตา จ สา ทฺวาทส หนฺติ ปาปเก
ขุทฺทํ ปิปาสํ อรตึ ทรถํ กิลํ
โกธูปนาหญฺจ วิวาทเปสุณํ
สีตุณฺหตนฺทิญฺจ รสุตฺตมํ อิทํ
น กปฺปติ มาตลิ มยฺห ภุญฺชิตุํ
ปุพฺเพ อทตฺวา อิติ เม วตุตฺตมํ
น จาปิ เอกาสนมรียปูชิตํ
อสํวิภาคี จ สุขํ น วินฺทติ
ถีฆาตกา เยเกจิเม ปรทาริกา
มิตฺตทฺทุโน เย จ สปนฺติ สุพฺพเต
สพฺเพว เต มจฺฉริปญฺจมาธมา
ตสฺมา อทตฺวา อุทกมฺปิ นาสฺมิเย
โสหิตฺถิยา วา ปุริสสฺส วา ปน
ทสฺสามิ ทานํ วิทุสมฺปวณฺณิตํ
สทฺธา วทญฺญู อิธ วีตมจฺฉรา




ภวนฺติ เหเต สุจิสจฺจสมฺมตา
อโต มตา เทววเรน เปสิตา
กญฺญา จตสฺโส กนกตฺตจูปมา
อาสา จ สทฺธา จ สิรี ตโต หิรี
ตํ อสฺสมํ อาคมุ ยตฺถ โกสิโย
ตา ทิสฺวา สพฺพา ปรมปฺปโมทิตา
สุเภน วณฺเณน สิขาริวคฺคิโน
กญฺญา จตสฺโส จตุโร จตุทฺทิสา
อิจฺจาพฺรวี มาตลิโนว สมฺมุขา
ปุริมํ ทิสํ กา ตฺวํ ปภาสิ เทวเต
อลงฺกตา ตารวราว โอสธี
ปุจฺฉามิ ตํ กญฺจนเวลฺลิวิคฺคเห
อาจิกฺข เม ตฺวํ กตมาสิ เทวตา
สิราห เทวี มนุเชสุ ปูชิตา
อปาปสตฺตูปนิเสวินี สทา
สุธาวิวาเทน ตวนฺติมาคตา
ตํ มํ สุธาย วรปญฺญ ภาชย
ยสฺสาหมิจฺฉามิ สุธํ มหามุนิ
โส สพฺพกาเมหิ นโร ปโมทติ
สิรีติ มํ ชานาหิ ชูหตุตฺตม



ตํ มํ สุธาย วรปญฺญ ภาชย
สิปฺเปน วิชฺชาจรเณน พุทฺธิยา
นรา อุเปตา ปคุณา สกมฺมุนา
ตยา วิหีนา น ลภนฺติ กิญฺจิ นํ
ตยิทํ น สาธุ ยทิทํ ยตา กตํ
ปสฺสามิ โปสํ อลสํ มหคฺฆสํ
สุทุกฺกุลีนํปิ อรูปิมํ นรํ
ตยานุคุตฺโต สิริ ชาติมามปิ
เปเสติ ทาสํ วิย โภควา สุขี
ตนฺตํ อสจฺจํ อวิภชฺชเสวินึ
ชานามิ มุฬฺหํ วิทุรานุปาตินึ
น ตาทิสี อรหติ อาสนูทกํ
กุโต สุธา คจฺฉ น มยฺห รุจฺจสิ
กา สุกฺกทาฐา ปฏิมุตฺตกุณฺฑลา
จิตฺตงฺคทา กมฺพุวิมฏฺฐธารินี
โอสิตฺตวณฺณํ ปริทยฺห โสภติ
กุสคฺคิรตฺตํ อปิฬยฺห มญฺชรึ
มิคีว ภนฺตา สรจาปธารินา
วิราธิตา มนฺทมิว อุทิกฺขสิ
โก เต ทุติโย อิธ มนฺทโลจเน



น ภายสิ เอกิกา กานเน วเน
น เม ทุติโย อิธมตฺถิ โกสิย
มสกฺกสารปฺปภวมฺหิ เทวตา
อาสา สุธาสาย ตวนฺติมาคตา
ตํ มํ สุธาย วรปญฺญ ภาชย
อาสาย ยนฺติ วณิชา ธเนสิโน
นาวํ สมารุยฺห ปเรนฺติ อณฺณเว
เต ตตฺถ สีทนฺติ อโถปิ เอกทา
ชินาธนา เอนฺติ วินฏฺฐปาภตา
อาสาย เขตฺตานิ กสนฺติ กสฺสกา
วปนฺติ พีชานิ กโรนฺตุปายโส
อีตีนิปาเตน อวุฏฺฐิตาย วา
น กิญฺจิ วินฺทนฺติ ตโต ผลาคมํ
อถตฺตการานิ กโรนฺติ ภตฺตุสุ
อาสํ ปุรกฺขตฺว นรา สุเขสิโน
เต ภตฺตุรตฺถา อติคาฬฺหิตา ปุน
ทิสา ปนสฺสนฺติ อลทฺธ กิญฺจิ นํ
ชหิตฺว ธญฺญญฺจ ธนญฺจ ญาตเก
อาสาย สคฺคาธิมนา สุเขสิโน



ตปนฺติ ลูขํปิ ตปํ จิรตฺตรํ
กุมฺมคฺคมารุยฺห ปเรนฺติ ทุคฺคตึ
อาสา วิสํวาทิกสมฺมตา อิเม
อาเส สุธาย วินยสฺสุ อตฺตนิ
น ตาทิสี อรหติ อาสนูทกํ
กุโต สุธา คจฺฉ น มยฺห รุจฺจสิ
ททฺทลฺลมานา ยสสา ยสสฺสินี
ชิฆญฺญนามวฺหยนํ ทิสํปติ
ปุจฺฉามิ ตํ กญฺจนเวลฺลิวิคฺคเห
อาจิกฺข เม ตฺวํ กตมาสิ เทวตา
สทฺธาห เทวี มนุเชสุ ปูชิตา
อปาปสตฺตูปนิเสวินี สทา
สุธาวิวาเทน ตวนฺติมาคตา
ตํ มํ สุธาย วรปญฺญ ภาชย
ทานํ ทมํ จาคมโถปิ สํยมํ
อาทาย สทฺธาย กโรนฺติ เหกทา
เถยฺยํ มุสา กูฏมโถปิ เปสุณํ
กโรนฺติ เหเก ปุน วิจฺจุตา ตยา
ภริยาสุ โปโส สทิสีสุ เปกฺขวา
สีลูปปนฺนาสุ ปติพฺพตาสุปิ



วิเนตฺวา ฉนฺทํ กุลิตฺถิยาสุปิ
กโรติ สทฺธํ ปุน กุมฺภทาสิยา
ตฺวเมว สทฺเธ ปรทารเสวินี
ปาปํ กโรสี กุสลํ นิริญฺจสิ
น ตาทิสี อรหติ อาสนูทกํ
กุโต สุธา คจฺฉ น มยฺห รุจฺจสิ
ชิฆญฺญรตฺตึ อรุณสฺมิมูหเต
ยา ทิสฺสติ อุตฺตมรูปวณฺณินี
ตถูปมา มํ ปฏิภาสิ เทวเต
อาจิกฺข เม ตฺวํ กตมาสิ อจฺฉรา
กาฬา นิทาเฆริว อคฺคิชาริว
อนิเลริตา โลหิตปตฺตมาลินี
กา ติฏฺฐสี มนฺทมิคาว โลกยํ
ภาเสสมานาว คิรํ น มุญฺจสิ
หิราห เทวี มนุเชสุ ปูชิตา
อปาปสตฺตูปนิเสวินี สทา
สุธาวิวาเทน ตวนฺติมาคตา
สาหํ น สกฺโกมิ สุธํปิ ยาจิตุํ
โกปินรูปา วิย ยาจนิตฺถิยา
ธมฺเมน ญาเยน สุคตฺเต ลจฺฉสิ




เอโส หิ ธมฺโม น หิ ยาจนา สุธา
ตํ ตํ อยาจนฺติมหํ นิมนฺตเย
สุธํ ยํ ยญฺจิจฺฉสิ ตํปิ ทมฺมิ เต
สา ตฺวํ มยา อชฺช สกมฺหิ อสฺสเม
นิมนฺติตา กญฺจนเวลฺลิวิคฺคเห
ตุวญฺหิ เม สพฺพรเสหิ ปูชิตา
ตํ ปูชยิตฺวาน สุธํปิ อสฺมิเย
สา โกสิเยนานุมตา ชุตีมตา
อทฺธา หิรี รมฺมํ ปาวิสิยสฺสมํ
อุทกวนฺตํ ผลมริยปูชิตํ
อปาปสตฺตูปนิเสวินี สทา
รุกฺขคฺคหนา พหุเกตฺถ ปุปฺผิตา
อมฺพา ปิยาลา ปนสา จ กึสุกา
โสภญฺชนา โลทฺทมโถปิ ปทฺมกา
เกตกา จ ภงฺคา ติลกา จ ปุปฺผิตา
สาลา กเรรี พหุเกตฺถ ชมฺพุโย
อสฺสตฺถนิโคฺรธมธุกา จ เวทิสา
อุทฺทาลกา ปาตลิ สินฺทุวาริตา
มนุญฺญคนฺธา มุจฺจลินฺทเกตกา
หเรณุกา เวลุกา เวณุติณฺฑุกา




สามากนิวารมโถปิ จีนกา
โมจา กทลี พหุเกตฺถ สาลิโย
ปวีหโย อาภุชิโน จ ตณฺฑุลา
ตสฺส จ อุตฺตรปสฺเสน ชาตา โปกฺขรณี สิวา
อกกฺกสา อปพฺภารา สาธุ อปฺปฏิคนฺธิกา
ตตฺถ มจฺฉา สนฺนิรตา เขมิโน พหุโภชนา
สิงฺคุสวงฺกา สกุลา สตวงฺกา จ โรหิตา
อาลิคคฺครกากิณฺณา ปาฏินา กากมจฺฉกา
ตตฺถ ปกฺขี สนฺนิรตา เขมิโน พหุโภชนา
หํสา โกญฺจา มยูรา จ จากวากา จ กุกฺกุหา
กุณาลกา พหู จิตฺรา สิขณฺฑี ชีวชีวกา
ตตฺถ ปาณา สมายนฺติ นานามิคคณา พหู
สีหา พฺยคฺฆา วราหา จ อจฺฉโกกตรจฺฉโย
ปลสทา จ ควชา มหิสา โรหิตา รุรู
เอเณยฺยา จ วราหา จ คณิโน นีกสูกรา
กทลิมิคา พหูเกตฺถ วิฬารา สสกณฺณิกา
ฉมาคิรี ปุปฺผวิจิตฺรสนฺถตา
ทิชาภิฆุฏฺฐา ทิชสงฺฆเสวิตา
สา สุตฺตจา นีลทุมาภิลมฺพิตา
วิชฺชุมหาเมฆริวานุปชฺชถ




ตสฺสา สุสมฺพนฺธสิรํ กุสามยํ
สุจึ สุคนฺธํ อชินูปเสวิตํ
อตฺริจฺฉโกจฺฉํ หิริเมตทพฺรวิ
นิสีท กลฺยาณิ สุขยิทมาสนํ
ตสฺสา ตทา โกจฺฉคตาย โกสิโย
ยทิจฺฉมานาย ชฏาชุตินฺธโร
นเวหิ ปตฺเตหิ สยํ สหูทกํ
สุธาภิหาสี ตุริโต มหามุนิ
สา ตํ ปฏิคฺคยฺห อุโภหิ ปาณิภิ
อิจฺจาพฺรวี อตฺตมนา ชฏาธรํ
หนฺทาหํ เอตรหิ ปูชิตา ตยา
คจฺเฉยฺยํ พฺรหฺเม ติทิวํ ชิตาวินี
สา โกสิเยนานุมตา ชุตีมตา
อุทีริตา วณฺณมเทน มตฺตา
สกาเส คนฺตฺวาน สหสฺสจกฺขุโน
อยํ สุธา วาสว เทหิ เม ชยํ
ตเมนํ สกฺโกปิ ตทา อปูชยิ
สหินฺทเทวา สุรกญฺญมุตฺตมํ
สา ปญฺชลี เทวมนุสฺสปูชิตา
นวมฺหิ โกจฺฉมฺหิ ยทา อุปาวิสิ



ตเมว อสํสี ปุนเทว มาตลึ
สหสฺสเนตฺโต ติทสานมินฺโท
คนฺตฺวาน วากฺยํ มม พฺรูหิ โกสิยํ
อาสาย สทฺธาย สิริยา จ โกสิย
หิรี สุธํ เกนมลตฺถ เหตุนา
ตํ สุปฺลวตฺถํ อุทตารยี รถํ
ททฺทลฺลมานํ อุปกฺรียสาทิสํ
ชมฺโพนทีสํ ตปเนยฺยสนฺนิภํ
อลงฺกตํ กญฺจนจิตฺตสนฺถตํ
สุวณฺณจนฺเทตฺถ พหู นิปาติตา
หตฺถี ควสฺสา กึปุริสพฺยคฺฆทีปิโย
เอเณยฺยกา ลงฺฆมเยตฺถ ปกฺขิโน
มิเคตฺถ เวฬุริยมยา ยูถายุตา
ตตฺถสฺสราชหริโย อโยชยุํ
ทสสตานิ สุสุนาคสาทิเส
อลงฺกเต กญฺจนชาลุรจฺฉเท
อาเวลิเน สทฺทคเม อสงฺคิเต
ตํ ยานเสฏฺฐํ อภิรุยฺห มาตลิ
ทส ทิสา อิมา อภินาทยิตฺถ
นภญฺจ เสลญฺจ วนปฺปติญฺจ


สสาครํ ปพฺยตยิตฺถ เมทนึ
ส ขิปฺปเมว อุปคมฺม อสฺสมํ
ปาวารเมกํสกโต กตญฺชลี
พหุสฺสุตํ วุฑฺฒํ วินีตวตฺตํ
อิจฺจพฺรวี มาตลิ เทวพฺราหฺมณํ
อินฺทสฺส วากฺยํ นิสาเมหิ โกสิย
ทูโต อหํ ปุจฺฉติ ตํ ปุรินฺทโท
อาสาย สทฺธาย สิริยา จ โกสิย
หิรี สุธํ เกนมลตฺถ เหตุนา
อทฺธา สิรี มํ ปฏิภาติ มาตลิ
สทฺธา อนิจฺจา ปน เทวสารถิ
อาสา วิสํวาทิกสมฺมตา หิ เม
หิรี จ อริยมฺหิ คุเณ ปติฏฺฐิตา
กุมาริโย ยาจิมา โคตฺตรกฺขิตา
ชิณฺณา จ ยา จ สภตฺตุอิตฺถิโย
ตา ฉนฺทราคํ ปุริเสสุ อุคฺคตํ
หิริยา นิวาเรนฺติ สจิตฺตมตฺตโน
สงฺคามสีเส สรสตฺติสํยุเต
ปราชิตานํ ปตตํ ปลายินํ
หิริยา นิวตฺตนฺติ ชหิตฺวาน ชีวิตํ



เต สมฺปฏิจฺฉนฺติ ปุน หิรีมนา
เวลา ยถา สาครเวควาริณี
อยํ หิรี ปาปชนํ นิวาริณี
ตํ สพฺพโลเก หิริมรียปูชิตํ
อินฺทสฺส ตํ เวทย เทวสารถิ
โก เต อิมํ โกสิย ทิฏฺฐิโมทหิ
พฺรหฺมา มหินฺโท อถวา ปชาปติ
หิราย เทเวสุปิ เสฏฺฐสมฺมตา
ธีตา มหินฺทสฺส มเหสิ ชายถ
หนฺเทหิทานิ ติทิวํ อปกฺกม
รถํ สมารุยฺห มมายิตํ อิทํ
อินฺโท จ ตํ อินฺทสโคตฺต กงฺขติ
อชฺเชว ตฺวํ อินฺทสหพฺยตํ วช
เอวํ วิสุชฺฌนฺติ อปาปกมฺมิโน
อโถ สุจิณฺณสฺส ผลํ น นสฺสติ
เยเกจิ อทฺทกฺขุํ สุธาโภชนํ
สพฺเพว เต อินฺทสหพฺยตํ คตาติ
หิรี อุปฺปลวณฺณาสิ โกสิโย ทานปติ ภิกฺขุ
อนุรุทฺโธ ปญฺจสิโข อานนฺโท อาสิ มาตลิ
สุริโย กสฺสโป ภิกฺขุ โมคฺคลฺลาโนสิ จนฺทิมา



นารโท สารีปุตฺโตสิ สมฺพุทฺโธ อาสิ วาสโวติ
สุธาโภชนชาตกํ ตติยํ

กุณาลชาตกํ
เอวมกฺขายติ เอวมนุสุยฺยติ สพฺโพสธธรณีธเร
เนกปุปฺผมาลฺยวิตเต
ทีปิอจฺฉโกกตรจฺฉอุทฺทารกทลิมิควิฬารสสกณฺณิกานุจริเต
เนลมณฺฑลมหาวราหนาคกุลกเรณุสงฺฆาธิวุตฺเถ
มิคเอณิมิควาตมิคปสทมิคปุริสาลุกึปุริสยกฺขรกฺขสนิเสวิเต
มญฺชริธรปหฏฺฐปุปฺผผุสิตคฺคาเนกปาทปคณวิตเต
กุรุรจงฺโกรวารณมยูรปราภูตชีวชีวกเจลาวก พลาก ภิงฺการกรวิกมตฺตวิหงฺคสตสงฺฆุฏฺเฐ

อญฺชนมโนสิลาหริตาลหิงฺคุลกเหมรชตกนกาเนกธาตุสตวินทฺธปฏิมณฺฑิตปฺปเทเส เอวรูเป ขลุ โภ รมฺเม วนสณฺเฑ กุณาโล นาม
สกุโณ ปฏิวสติ อติวิย จิตฺโต อติวิย จิตฺตปตฺตฉทโน ตสฺเสว
ขลุ โภ กุณาลสฺส สกุณสฺส อฑฺฒุฑฺฒานิ อิตฺถีสหสฺสานิ
ปริจาริกา ทิชกญฺญาโย อถ ขลุ โภ เทฺว ทิชกญฺญาโย กฏฺฐํ
มุเขน ฑํสิตฺวา ตํ กุณาลํ สกุณํ มชฺเฌ นิสีทาเปตฺวา อุฑฺเฑนฺติ
มา นํ กุณาลํ สกุณํ อทฺธานปริยายปเถ กิลมโถ อุพฺพาเหตฺถาติ
ปญฺจสตา ทิชกญฺญาโย เหฏฺฐโต เหฏฺฐโต เฑนฺติ สจายํ



กุณาโล สกุโณ อาสนา ปริปติสฺสติ มยํ ตํ ปกฺเขหิ ปฏิคฺคเหสฺสามาติ
ปญฺจสตา ทิชกญฺญาโย อุปรูปริ เฑนฺติ มา นํ
กุณาลํ สกุณํ อาตาโป ปริตาเปสีติ ปญฺจสตา ปญฺจสตา
ทิชกญฺญาโย อุภโต ปสฺเสน เฑนฺติ มา นํ กุณาลํ สกุณํ
สีตํ วา อุณฺหํ วา ติณํ วา รโช วา วาโต วา อุสฺสาโว วา
อุปปฺผุสีติ ปญฺจสตา ทิชกญฺญาโย ปุรโต ปุรโต เฑนฺติ มา
นํ กุณาลํ สกุณํ โคปาลกา วา ปสุปาลกา วา ติณหารกา วา
กฏฺฐหารกา วา วนกมฺมิกา วา กฏฺเฐน วา กถลาย วา ปาณินา
วา ปาสาเณน วา เลฑฺฑุนา วา ทณฺเฑน วา สตฺเถน วา
สกฺขราหิ วา ปหารํ อทํสุ มายํ กุณาโล สกุโณ คจฺเฉหิ วา
ลตาหิ วา รุกฺเขหิ วา สาขาหิ วา ถมฺเภหิ วา ปาสาเณหิ วา
พลวนฺเตหิ วา ปกฺขีหิ สงฺคาเมสีติ ปญฺจสตา ทิชกญฺญาโย
ปจฺฉโต ปจฺฉโต เฑนฺติ สณฺหาหิ สขิลาหิ มญฺชูหิ มธุราหิ วาจาหิ
สมุทาจรนฺติโย มายํ กุณาโล สกุโณ อาสเน ปริยุกฺกณฺฐีติ
ปญฺจสตา ทิชกญฺญาโย ทิโสทิสํ เฑนฺติ อเนกรุกฺขวิวิธวิกติผลมาหรนฺติโย
มายํ กุณาโล สกุโณ ขุทฺทาย ปริกิลมิตฺถาติ
อถ ขลุ โภ ตา ทิชกญฺญาโย ตํ กุณาลํ สกุณํ อาราเมเนว
อารามํ อุยฺยาเนเนว อุยฺยานํ นทีติตฺเถเนว นทีติตฺถํ ปพฺพตสิขเรเนว
ปพฺพตสิขรํ อมฺพวเนเนว อมฺพวนํ ชมฺพูวเนเนว ชมฺพูวนํ ลพุชวเนเนว
ลพุชวนํ นาฬิเกรสญฺจาริเยเนว นาฬิเกรสญฺจารึ ขิปฺปเมว



อภิสมฺโภนฺติ รติตฺถาย อถ ขลุ โภ กุณาโล สกุโณ ตาหิ
ทิชกญฺญาหิ ทิวสํ ปริพฺยูโฬฺห เอวํ อปสาเทติ นสฺสถ ตุเมฺห
วสลิโย วินสฺสถ ตุเมฺห วสลิโย โจริโย ธุตฺติโย อสติโย ลหุจิตฺตาโย
กตสฺส อปฺปฏิการิกาโย อนิโล วิย เยนกามงฺคมาโยติ
ตสฺเสว ขลุ โภ หิมวโต ปพฺพตราชสฺส ปุรตฺถิเม
ทิสาภาเค สุสุขุมสุนิปุณคิริปภวา หริตุปยนฺติโย
อุปฺปลปทุมกุมุทนฬินสตปตฺตโสคนฺธิกมนฺทาลกสมฺปติวิรูฬฺหสุจิคนฺธมนุญฺญมนาปกปฺปเทเส

กุรวกมุจลินฺทเกตกเวทิสวญฺชุลปุนฺนาคพกุลติลกปิยกหสนสาลสลฬจมฺปกอโสกนาครุกฺขติริฏิภุชปตฺตโลทฺทจนฺทโนฆวเน
กาลาครุปทุมปิยงฺคุเทวทารุกโจจคหเน

กณเวรโกรณฺฑโกวิฬารกึสุกโยธิกวนมลฺลิกมนงฺคณมนวชฺชภณฺฑิสุรุจิภคินิมาลมลฺยธเร ชาติสุมนมธุคนฺธิกธนุตกฺการิตาลิสตครอุสีรโกฏฺฐคจฺฉวิตเต
อธิมุตฺติกสํกุสุมิตลตาวิตตปฏิมณฺฑิตปฺปเทเส
หํสปิลวกาทมฺพการณฺฑกาภินาทิเต วิชฺชาธรสิทฺธสมณตาปสคณาธิวุตฺเถ
นรเทวยกฺขรกฺขสทานวคนฺธพฺพกินฺนรมโหรคานุจิณฺณปฺปเทเส
เอวรูเป ขลุ โภ รมฺเม วนสณฺเฑ ปุณฺณมุโข นาม ปุสฺสโกกิโล
ปฏิวสติ อติวิย มธุรคิโร วิลาสิตนยนมตฺตกฺโข ตสฺเสว ขลุ
โภ ปุณฺณมุขสฺส ปุสฺสโกกิลสฺส อฑฺฒุฑฺฒานิ อิตฺถีสตานิ
ปริจาริกา ทิชกญฺญาโย อถ ขลุ โภ เทฺว ทิชกญฺญาโย กฏฺฐํ
มุเขน ฑํสิตฺวา ตํ ปุณฺณมุขํ ปุสฺสโกกิลํ มชฺเฌ นิสีทาเปตฺวา


อุฑฺเฑนฺติ มา นํ ปุณฺณมุขํ ปุสฺสโกกิลํ อทฺธานปริยายปเถ
กิลมโถ อุพฺพาเหตฺถาติ ปญฺญาส ทิชกญฺญาโย เหฏฺฐโต เหฏฺฐโต
เฑนฺติ สจายํ ปุณฺณมุโข ปุสฺสโกกิโล อาสนา ปริปติสฺสติ
มยํ ตํ ปกฺเขหิ ปฏิคฺคเหสฺสามาติ ปญฺญาส ทิชกญฺญาโย
อุปรูปริ เฑนฺติ มา นํ ปุณฺณมุขํ ปุสฺสโกกิลํ อาตาโป
ปริตาเปสีติ ปญฺญาส ปญฺญาส ทิชกญฺญาโย อุภโต ปสฺเสน
เฑนฺติ มา นํ ปุณฺณมุขํ ปุสฺสโกกิลํ สีตํ วา อุณฺหํ วา ติณํ
วา รโช วา วาโต วา อุสฺสาโว วา อุปปฺผุสีติ ปญฺญาส
ทิชกญฺญาโย ปุรโต ปุรโต เฑนฺติ มา นํ ปุณฺณมุขํ ปุสฺสโกกิลํ
โคปาลกา วา ปสุปาลกา วา ติณหารกา วา กฏฺฐหารกา
วา วนกมฺมิกา วา กฏฺเฐน วา กถลาย วา ปาณินา วา
ปาสาเณน วา เลฑฺฑุนา วา ทณฺเฑน วา สตฺเถน วา สกฺขราหิ
วา ปหารํ อทํสุ มายํ ปุณฺณมุโข ปุสฺสโกกิโล คจฺเฉหิ วา
ลตาหิ วา รุกฺเขหิ วา สาขาหิ วา ถมฺเภหิ วา ปาสาเณหิ วา
พลวนฺเตหิ วา ปกฺขีหิ สงฺคาเมสีติ ปญฺญาส ทิชกญฺญาโย
ปจฺฉโต ปจฺฉโต เฑนฺติ สณฺหาหิ สขิลาหิ มญฺชูหิ มธุราหิ วาจาหิ
สมุทาจรนฺติโย มายํ ปุณฺณมุโข ปุสฺสโกกิโล อาสเน ปริยุกฺกณฺฐีติ
ปญฺญาส ทิชกญฺญาโย ทิโสทิสํ เฑนฺติ อเนกรุกฺขวิวิธวิกติผลมาหรนฺติโย
มายํ ปุณฺณมุโข ปุสฺสโกกิโล ขุทฺทาย
ปริกิลมิตฺถาติ อถ ขลุ โภ ตา ทิชกญฺญาโย ตํ ปุณฺณมุขํ



ปุสฺสโกกิลํ อาราเมเนว อารามํ อุยฺยาเนเนว อุยฺยานํ นทีติตฺเถเนว
นทีติตฺถํ ปพฺพตสิขเรเนว ปพฺพตสิขรํ อมฺพวเนเนว อมฺพวนํ
ชมฺพูวเนเนว ชมฺพูวนํ ลพุชวเนเนว ลพุชวนํ นาฬิเกรสญฺจาริเยเนว
นาฬิเกรสญฺจารึ ขิปฺปเมว อภิสมฺโภนฺติ รติตฺถาย อถ ขลุ โภ
ปุณฺณมุโข ปุสฺสโกกิโล ตาหิ ทิชกญฺญาหิ ทิวสํ ปริพฺยูโฬฺห เอวํ
ปสํสติ สาธุ สาธุ ภคินิโย เอตํ โข ภคินิโย ตุมฺหากํ ปฏิรูปํ
กุลธีตานํ ยํ ตุเมฺห ภตฺตารํ ปริจเรยฺยาถาติ
อถ ขลุ โภ ปุณฺณมุโข ปุสฺสโกกิโล เยน กุณาโล
สกุโณ เตนุปสงฺกมิ อทฺทสํสุ โข กุณาลสฺส สกุณสฺส ปริจาริกา
ทิชกญฺญาโย ตํ ปุณฺณมุขํ ปุสฺสโกกิลํ ทูรโตว อาคจฺฉนฺตํ
ทิสฺวาน เยน ปุณฺณมุโข ปุสฺสโกกิโล เตนุปสงฺกมึสุ อุปสงฺกมิตฺวา
ตํ ปุณฺณมุขํ ปุสฺสโกกิลํ เอตทโวจุํ อยํ สมฺม ปุณฺณมุข
กุณาโล สกุโณ อติวิย ผรุโส อติวิย ผรุสวาโจ อปฺเปวนาม
ตุวํปิ อาคมฺม ปิยวาจํ ลเภยฺยามาติ อปฺเปวนาม ภคินิโยติ
วตฺวา เยน กุณาโล สกุโณ เตนุปสงฺกมิ อุปสงฺกมิตฺวา
กุณาเลน สกุเณน สทฺธึ ปฏิสมฺโมทิตฺวา เอกมนฺตํ นิสีทิ
เอกมนฺตํ นิสินฺโน โข ปุณฺณมุโข ปุสฺสโกกิโล ตํ กุณาลํ สกุณํ
เอตทโวจ กิสฺส ตฺวํ สมฺม กุณาล อิตฺถีนํ สุชาตานํ กุลธีตานํ
สมฺมาปฏิปนฺนานํ มิจฺฉาปฏิปนฺโนสิ อมนาปภาณีนํปิ กิร สมฺม
กุณาล อิตฺถีนํ มนาปภาณินา ภวิตพฺพํ กิมงฺคํ ปน


มนาปภาณีนนฺติ เอวํ วุตฺเต กุณาโล สกุโณ ตํ ปุณฺณมุขํ
ปุสฺสโกกิลํ เอวํ อปสาเทสิ นสฺส ตฺวํ สมฺม ชมฺม วสล
วินสฺส ตฺวํ สมฺม ชมฺม วสล โก นุ ตยา วิยตฺโต ชายาชิเนนาติ
เอวํ อปสาทิโต จ ปน ปุณฺณมุโข ปุสฺสโกกิโล ตโตเยว
ปฏินิวตฺติ
อถ ขลุ โภ ปุณฺณมุขสฺส ปุสฺสโกกิลสฺส อปเรน
สมเยน อจิรสฺเสว อจฺจเยน ขโร อาพาโธ อุปฺปชฺชิ
โลหิตปกฺขนฺทิกา พาฬฺหา เวทนา วตฺตนฺติ มรณนฺติกา อถ
ขลุ โภ ปุณฺณมุขสฺส ปุสฺสโกกิลสฺส ปริจาริกานํ ทิชกญฺญานํ
เอตทโหสิ อาพาธิโก โข อยํ ปุณฺณมุโข ปุสฺสโกกิโล
อปฺเปวนาม อิมมฺหา อาพาธา วุฏฺฐเหยฺยาติ ตํ เอกกํ อทุติยํ
โอหาย เยน กุณาโล สกุโณ เตนุปสงฺกมึสุ อทฺทสา โข
กุณาโล สกุโณ ตา ทิชกญฺญาโย ทูรโตว อาคจฺฉนฺติโย ทิสฺวาน
ตา ทิชกญฺญาโย เอตทโวจ กหํ ปน ตุมฺหํ วสลิโย ภตฺตาติ
อาพาธิโก โข สมฺม กุณาล ปุณฺณมุโข ปุสฺสโกกิโล อปฺเปวนาม
ตมฺหา อาพาธา วุฏฺฐเหยฺยาติ เอวํ วุตฺเต กุณาโล
สกุโณ ตา ทิชกญฺญาโย เอวํ อปสาเทสิ นสฺสถ ตุเมฺห
วสลิโย วินสฺสถ ตุเมฺห วสลิโย โจริโย ธุตฺติโย อสติโย
ลหุจิตฺตาโย กตสฺส อปฺปฏิการิกาโย อนิโล วิย เยนกามงฺคมาโยติ
วตฺวา เยน ปุณฺณมุโข ปุสฺสโกกิโล เตนุปสงฺกมิ อุปสงฺกมิตฺวา



ตํ ปุณฺณมุขํ ปุสฺสโกกิลํ เอตทโวจ หํ สมฺม ปุณฺณมุขาติ
หํ สมฺม กุณาลาติ อถ ขลุ โภ กุณาโล สกุโณ ตํ
ปุณฺณมุขํ ปุสฺสโกกิลํ ปกฺเขหิ จ มุขตุณฺเฑน จ ปริคฺคเหตฺวา
วุฏฺฐาเปตฺวา นานาเภสชฺชานิ ปายาเปสิ อถ ขลุ โภ
ปุณฺณมุขสฺส ปุสฺสโกกิลสฺส โส อาพาโธ ปฏิปสฺสมฺภีติ
อถ ขลุ โภ กุณาโล สกุโณ ตํ ปุณฺณมุขํ
ปุสฺสโกกิลํ คิลานา วุฏฺฐิตํ อจิรวุฏฺฐิตํ เคลญฺญา เอตทโวจ
ทิฏฺฐา มยา สมฺม ปุณฺณมุข กณฺหา เทฺวปิติกา ปญฺจปติกาย
ฉฏฺเฐ ปุริเส จิตฺตํ ปฏิพทฺธนฺติยา ยทิทํ กพนฺเธ ปีฐสปฺปิมฺหิ
ภวติ จ ปนุตฺตเรตฺถ วากฺยํ
อถชฺชุโน นกุโล ภีมเสโน
ยุธิฏฺฐิโล สหเทโว จ ราชา
เอเต ปตี ปญฺจมติจฺจ นารี
อกาสิ ขุชฺชวามนเกน ปาปนฺติ
ทิฏฺฐา มยา สมฺม ปุณฺณมุข ปญฺจตปาวี นาม สมณี
สุสานมชฺเฌ วสนฺตี จตุตฺถภตฺตํ ปริณามยมานา สุราธุตฺตเกน
ปาปมกาสิ ทิฏฺฐา มยา สมฺม ปุณฺณมุข กากวตี นาม เทวี
สมุทฺทมชฺเฌ วสนฺตี ภริยา เวนเตยฺยสฺส นฏกุเวเรน ปาปมกาสิ
ทิฏฺฐา มยา สมฺม ปุณฺณมุข กุรุงฺคเทวี นาม โลมสุนฺทรี
เอฬกกุมารํ กามยมานา ฉฬงฺคกุมารธนนฺเตวาสินา ปาปมกาสิ



เอวเญฺหตํ มยา ญาตํ พฺรหฺมทตฺตสฺส มาตุกา โอหาย โกสลราชํ
ปญฺจาลจณฺเฑน ปาปมกาสิ
เอตา จ อญฺญา จ อกํสุ ปาปํ
ตสฺมาหํ อิตฺถีนํ น วิสฺสเส นปฺปสํเส
มหี ยถา ชคติ สมานรตฺตา
วสุนฺธรา อิตรีตรานํ ปติฏฺฐา
สพฺพสฺสหา อผนฺทนา อกุปฺปา
ตถิตฺถิโย ตาโย น วิสฺสเส นโร
สีโห ยถา โลหิตมํสโภชโน
วาฬมิโค ปญฺจาวุโธ สุรุทฺโธ
ปสยฺห ขาที ปรหึสเน รโต
ตถิตฺถิโย ตาโย น วิสฺสเส นโร
น ขลุ โภ สมฺม ปุณฺณมุข เวสิโย นาริโย คมนิโย นเหตา
พนฺธกิโย นาม วธิกาโย นาม เอตาโย ยทิทํ เวสิโย นาริโย
คมนิโยติ โจรา วิย เวณิกตา มทิรา วิย วิสทุฏฺฐา วาณิโช
วิย วาจาสนฺถุติโย อิสฺสสิงฺคมิว วิปริวตฺตาโย อุรคมิว ทุชิวฺหาโย
โสพฺภมิว ปฏิจฺฉนฺนา ปาตาลมิว ทุปฺปูรา รกฺขสี วิย ทุตฺโตสา
ยโมเวกนฺตหาริโย สิขีริว สพฺพภกฺขา นทีริว สพฺพวาหนี อนิโล
วิย เยนกามํจรา เนรุ วิย อวิเสสกรา วิสรุกฺโข วิย นิจฺจผลิตาโย
ภวติ จ ปนุตฺตเรตฺถ วากฺยํ




ยถา โจโร ยถา ทุฏฺโฐ วาณิโชว วิกตฺถนี
อิสฺสสิงฺคมิว ปริวตฺตา ทุชิวฺหา อุรโค ยถา
โสพฺภมิว ปฏิจฺฉนฺนา ปาตาลมิว ทุปฺปุรา
รกฺขสี วิย ทุตฺโตสา ยโมเวกนฺตหาริโย
ยถา สิขี นที วาโห อนิโล กามปารวา
เนรูว อวิเสสา จ วิสรุกฺโขว นิจฺจผลี
นาสยนฺติ ฆเร โภคํ รตนานนฺตกริตฺถิโยติ
จตฺตารีมานิ สมฺม ปุณฺณมุข ยานิ ปรกุเล น
วาเสตพฺพานิ โคณํ เธนน ยานํ ภริยา จตฺตาริ ธนานิ ปณฺฑิโต
ยานิ ฆรา น วิปฺปวาสเย
โคณํ เธนุญฺจ ยานญฺจ
ภริยํ ญาติกุเล น วาสเย
ภุญฺชนฺติ รถํ อยานกา
อติวาเหน หนนฺติ ปุงฺควํ
โทเหน หนนฺติ วจฺฉกํ
ภริยา ญาติกุเล ปทุสฺสตีติ
ฉ อิมานิ สมฺม ปุณฺณมุข ยานิ วตฺถูนิ กิจฺเจ ชาเต
อนตฺถจรานิ ภวนฺติ
อคุณํ ธนุ ญาติกุเล จ ภริยา
ปารํ นาวา อกฺขภคฺคญฺจ ยานํ




ทูเร มิตฺโต ปาปสหายโก จ
กิจฺเจ ชาเต อนตฺถจรานิ ภวนฺตีติ
อฏฺฐหิ ขลุ สมฺม ปุณฺณมุข ฐาเนหิ อิตฺถี สามิกํ
อวชานาติ ทลิทฺทตา อาตุรตา ชิณฺณกตา สุราโสณฺฑตา มุทฺธตา
ปมตฺตตา สพฺพกิจฺเจสุ อนุวตฺตนตา สพฺพธนมนุปฺปาทเนน อิเมหิ
ขลุ สมฺม ปุณฺณมุข อฏฺฐหิ ฐาเนหิ อิตฺถี สามิกํ อวชานาติ
ภวติ จ ปนุตฺตเรตฺถ วากฺยํ
ทลิทฺทํ อาตุรญฺจาปิ ชิณฺณกํ สุรโสณฺฑกํ
ปมตฺตํ มุทฺธปตฺตญฺจ ทตฺตํ กิจฺเจสุ หาปนํ
สพฺพกามปณิธาเนน อวชานาติ สามิกนฺติ
นวหิ ขลุ สมฺม ปุณฺณมุข ฐาเนหิ อิตฺถี ปโทสมาหรติ
อารามคมนสีลา จ โหติ อุยฺยานคมนสีลา จ โหติ
นทีติตฺถคมนสีลา จ โหติ ญาติกุลคมนสีลา จ โหติ ปรกุลคมนสีลา
จ โหติ อาทาสทุสฺสมณฺฑนานุโยคมนุยุตฺตสีลา จ โหติ มชฺชปายินี
จ โหติ นิลฺโลกนสีลา จ โหติ ปทฺวารฏฺฐายินี จ โหติ
อิเมหิ ขลุ สมฺม ปุณฺณมุข นวหิ ฐาเนหิ อิตฺถี ปโทสมาหรตีติ
ภวติ จ ปนุตฺตเรตฺถ วากฺยํ
อารามคมนสีลา จ อุยฺยานํ
นทึ ญาติปรกุลํ
ทุสฺสมณฺฑนมนุยุตฺตา




ยา จิตฺถี มชฺชปายินี
ยา จ นิลฺโลกนสีลา
ยา จ ปทฺวารฏฺฐายินี
นวเหเตหิ ฐาเนหิ
ปโทสมาหรนฺติ อิตฺถิโย
จตฺตาลีสาย ขลุ สมฺม ปุณฺณมุข ฐาเนหิ อิตฺถี ปุริสํ
อจฺจาวทติ วิชมฺภติ วินมติ วิลาสติ วิลชฺชติ นเขน
นขํ ฆฏฺเฏติ ปาเทน ปาทํ อกฺกมติ กฏฺเฐน ปฐวึ วิเลขติ
ทารกํ อุลฺลงฺฆติ อุลฺลงฺฆาเปติ กีฬติ กีฬาเปติ จุมฺพติ
จุมฺพาเปติ ภุญฺชติ ภุญฺชาเปติ ททาติ ยาจติ กตมนุกโรติ อุจฺจํ
ภาสติ นีจํ ภาสติ อาวิจฺจํ ภาสติ วิวิจฺจํ ภาสติ นจฺเจน
คีเตน วาทิเตน โรทิเตน วิลาสิเตน วิภูสิเตน ชคฺฆติ
เปกฺขติ กฏึ จาเลติ คุยฺหภณฺฑกํ สญฺจาเลติ อูรุํ วิวรติ
อูรุํ ปิทหติ ถนํ ทสฺเสติ กจฺฉํ ทสฺเสติ นาภึ ทสฺเสติ อกฺขึ
นิขนติ ภมุกํ อุกฺขิปติ โอฏฺฐํ ปลิกฺขติ ชิวฺหํ นิลฺลาเลติ
ทุสฺสํ มุญฺจติ ทุสฺสํ ปฏิพนฺธติ สิรสํ มุญฺจติ สิรสํ พนฺธติ
อิเมหิ ขลุ สมฺม ปุณฺณมุข จตฺตาลีสาย ฐาเนหิ อิตฺถี ปุริสํ
อจฺจาวทติ
ปญฺจวีสาย ขลุ สมฺม ปุณฺณมุข ฐาเนหิ อิตฺถี
ปทุฏฺฐา เวทิตพฺพา ภวติ สามิกสฺส ปวาสํ วณฺเณติ ปวุตฺถํ




น สรติ อาคตํ นาภินนฺทติ อวณฺณํ ตสฺส ภณติ วณฺณํ
ตสฺส น ภณติ อนตฺถํ ตสฺส จรติ อตฺถํ ตสฺส น จรติ
อกิจฺจํ ตสฺส กโรติ กิจฺจํ ตสฺส น กโรติ ปริทหิตฺวา สยติ
ปรมฺมุขี นิปชฺชติ ปริวตฺตกชาตา โข ปน โหติ กุงฺกุมิยชาตา
ทีฆํ อสฺสาสติ ทุกฺขํ เวทยติ อุจฺจารปสฺสาวํ อภิณฺหํ คจฺฉติ
วิโลมมาจรติ ปรปุริสสทฺทํ สุตฺวา กณฺณโสตํ วิทหติ นีหตโภคา
โข ปน โหติ ปฏิวิสฺสเกหิ สนฺถวํ กโรติ นิกฺขนฺตปาทา โข
ปน โหติ วิสิขานุจารินี อติจารินี โข ปน โหติ สามิเก
อคารวา ปทุฏฺฐมนสงฺกปฺปา อภิณฺหํ ทฺวาเร ติฏฺฐติ กจฺฉานิ
องฺคานิ ถนานิ ทสฺเสติ ทิโสทิสํ คนฺตฺวา เปกฺขติ อิเมหิ ขลุ
สมฺม ปุณฺณมุข ปญฺจวีสาย ฐาเนหิ อิตฺถี ปทุฏฺฐา เวทิตพฺพา
ภวติ ภวติ จ ปนุตฺตเรตฺถ วากฺยํ
ปวาสํ ตสฺส วณฺเณติ
คตํ ตสฺส น โสจติ
ทิสฺวาน ปติมาคตํ
นาภินนฺทติ ภตฺตรํ
วณฺณํ น กทาจิ ภาสติ
เอเต ปทุฏฺฐาย ภวนฺติ ลกฺขณา
อนตฺถํ ตสฺส จรติ อสญฺญตา
อตฺถญฺจ หาเปติ อกิจฺจการินี




ปริทหิตฺวา สยติ ปรมฺมุขี
เอเต ปทุฏฺฐาย ภวนฺติ ลกฺขณา
ปริวตฺตชาตา จ ภวติ กุงฺกุมี
ทีฆญฺจ อสฺสาสติ ทุกฺขเวทินี
อุจฺจารปสฺสาวมภิณฺห คจฺฉติ
เอเต ปทุฏฺฐาย ภวนฺติ ลกฺขณา
วิโลมมาจรติ อกิจฺจการินี
สทฺทํ นิสาเมติ ปรสฺส ภาสโต
นีหตโภคา จ กโรติ สนฺถวํ
เอเต ปทุฏฺฐาย ภวนฺติ ลกฺขณา
กิจฺเฉน ลทฺธํ กสิราภตํ ธนํ
วิตฺตํ วินาเสติ ทุกฺเขน สมฺภตํ
ปฏิวิสฺสเกหิ จ กโรติ สนฺถวํ
เอเต ปทุฏฺฐาย ภวนฺติ ลกฺขณา
นิกฺขนฺตปาทา วิสิขานุจารินี
นิจฺจญฺจ สามิมฺหิ ปทุฏฺฐมานสา
อติจารินี โหติ อเปตคารวา
เอเต ปทุฏฺฐาย ภวนฺติ ลกฺขณา
อภิกฺขณํ ติฏฺฐติ ทฺวารมูเล
ถนานิ กจฺฉานิ จ ทสฺสยนฺตี


ทิโสทิสํ เปกฺขติ ภนฺตจิตฺตา
เอเต ปทุฏฺฐาย ภวนฺติ ลกฺขณา
สพฺพา นที วงฺกคตี สพฺเพ กฏฺฐมยา วนา
สพฺพิตฺถิโย กเร ปาปํ ลพฺภมาเน นิวาตเก
สเจ ลเภถ ขณํ วา รโห วา
นิวาตกํ วาปิ ลเภถ ตาทิสํ
สพฺพาว อิตฺถี กยิรุํ นุ ปาปํ
อญฺญํ อลทฺธา ปีฐสปฺปินา สทฺธึ
นรานมารามกราสุ นาริสุ
อเนกจิตฺตาสุ อนิคฺคหาสุ จ
สพฺพตฺถตา ปีติกราปิ เจ สิยุํ
น วิสฺสเส ติตฺถสมา หิ นาริโยติ
ยญฺจ ทิสฺวา กินฺนรกินฺนรีนํ
สพฺพิตฺถิโย น รมนฺติ อคาเร
ตํ ตาทิสํ มจฺจํ จชิตฺวา ภริยา
อญฺญํ ทิสฺวา ปรปุริสํ ปีฐสปฺปึ
พกสฺส จ พาวริยสฺส รญฺโญ
อจฺจนฺตกามานุคตสฺส ภริยา
อนาจรี ปฏฺฐวสานุคสฺส
กํ วา อิตฺถี นาติจเร ตทญฺญํ





ปิงฺคิยานี สพฺพโลกิสฺสรสฺส
รญฺโญ ปิยา พฺรหฺมทตฺตสฺส ภริยา
อนาจรี ปฏฺฐวสานุคสฺส
ตํ วาปิ สา นาชฺฌคา กามกามินี
ขุทฺทานํ ลหุจิตฺตานํ อกตญฺญูน ทุพฺภินํ
นาเทวสตฺโต ปุริโส ถีนํ สทฺธาตุมรหติ
น ตา ปชานนฺติ กตํ น กิจฺจํ
น มาตรํ ปิตรํ ภาตรํ วา
อนริยา สมติกฺกนฺตธมฺมา
สสฺเสว จิตฺตสฺส วสํ วชนฺติ
จิรานุวุตฺถํปิ ปิยํ มนาปํ
อนุกมฺปกํ ปาณสมํปิ สนฺตํ
อาวาสุ กิจฺเจสุ จ นํ ชหนฺติ
ตสฺมาหํ อิตฺถีนํ น วิสฺสสามิ
ถีนํ หิ จิตฺตํ ยถา วานรสฺส
กนฺนปฺปกนฺนํ ยถา รุกฺขฉายา
จลาจลํ หทยํ อิตฺถิยานํ
จกฺกสฺส เนมิ วิย ปริวตฺตติ
ยทา ตา ปสฺสนฺติ สเมกฺขมานา
อาเทยฺยรูปํ ปุริสสฺส วิตฺตํ



สณฺหาหิ วาจาหิ นยนฺติเมนํ
กมฺโพชกา ชลเชเนว อสฺสํ
ยทา น ปสฺสนฺติ สเมกฺขมานา
อาเทยฺยรูปํ ปุริสสฺส วิตฺตํ
สมนฺตโต ตํ ปริวชฺชยนฺติ
ติณฺโณ นทีปารคโตว กุลฺลํ
สิเลสูปมา สิขีริว สพฺพภกฺขา
ติกฺขมายา นทีริว สีฆโสตา
เสวนฺติ เหตา ปิยมปฺปิยญฺจ
นาวา ยถา โอรกูลํ ปรญฺจ
น ตา เอกสฺส น ทฺวินฺนํ อาปโณว ปสาริโต
โย ตา มยฺหนฺติ มญฺเญยฺย วาตํ ชาเลน พนฺธเย
ยถา นที จ ปนฺโถ จ ปานาคารํ สภา ปปา
เอวํ โลกิตฺถิโย นาม เวลา ตาสํ น วิชฺชติ
ฆตาสนสมา เอตา กณฺหสปฺปสิรูปมา
คาโว พหิ ติณสฺเสว โอมสนฺติ วรํ วรํ
ฆตาสนํ กุญฺชรํ กณฺหสปฺปํ
มุทฺธาภิสิตฺตํ ปมทา จ สพฺพา
เอเต นโร นิจฺจยโต ภเชถ
เตสํ หเว ทุพฺพิทุ สจฺจภาโว



นาจฺจนฺตวณฺณา น พหูน กนฺตา
น ทกฺขิณา ปมุทา เสวิตพฺพา
น ปรสฺส ภริยา น ธนสฺส เหตุ
เอติตฺถิโย ปญฺจ น เสวิตพฺพา
อถ ขลุ โภ อานนฺโท คิชฺฌราชา กุณาลสฺส
สกุณสฺส อาทิมชฺฌคาถาปริโยสานํ วิทิตฺวา ตายํ เวลายํ อิมา
คาถาโย อภาสิ
ปุณฺณมฺปิ เจมํ ปฐวึ ธเนน
ทชฺชิตฺถิยา ปุริโส สมฺมตาย
ลทฺธา ขณํ อติมญฺเญยฺย ตํปิ
ตาสํ วสํ อสตีนํ น คจฺเฉ
อุฏฺฐาหกญฺเจว อลีนวุตฺตึ
โกมารภตฺตารํ ปิยํ มนาปํ
อาวาสุ กิจฺเจสุ จ นํ ชหนฺติ
ตสฺมาหํ อิตฺถีนํ น วิสฺสสามิ
น วิสฺสเส อิจฺฉติ มนฺติ โปโส
น วิสฺสเส โรทติ เม สกาเส
เสวนฺติ เหตา ปิยมปฺปิยญฺจ
นาวา ยถา โอรกูลํ ปรญฺจ
น วิสฺสเส สาขปุราณสนฺถตํ


น วิสฺสเส มิตฺตปุราณโจรํ
น วิสฺสเส ราช สขา มนนฺติ
น วิสฺสเส อิตฺถิ ทสนฺน มาตรํ
น วิสฺสเส รามกราสุ นาริสุ
อจฺจนฺตสีลาสุ อสญฺญตาสุ
อจฺจนฺตเปมานุคตสฺส ภริยา
น วิสฺสเส ติตฺถสมา หิ นาริโย
หเนยฺยยปิ ฉินฺเทยฺยยปิ เฉทาเปยฺยยปิ
กณฺฐํปิ เฉตฺวา รุธิรํ ปิเวยฺยุํ
มา ทีนกามาสุ อสญฺญตาสุ
ภาวํกเร คงฺคติตฺถูปมาสุ
มุสา ตาสํ ยถา สจฺจํ สจฺจํ ตาสํ ยถา มุสา
คาโว พหิ ติณสฺเสว โอมสนฺติ วรํ วรํ
คเตน ตา ปโลเภนฺติ เปกฺขิเตน หสิเตน จ
อโถปิ ทุนฺนิวตฺเถน มญฺชุนา ภณิเตน จ
โจริโย กฐินา เหตา วาฬา จ ลปสกฺขรา
น ตา กิญฺจิ น ชานนฺติ ยํ มนุสฺเสสุ วญฺจนํ
อสา โลกิตฺถิโย นาม เวลา ตาสํ น วิชฺชติ
สารตฺตา จ ปคพฺภา จ สิขี สพฺพฆโส ยถา




นตฺถิตฺถีนํ ปิโย นาม อปฺปิโยปิ น วิชฺชติ
เสวนฺติ เหตา ปิยมปฺปิยญฺจ
นาวา ยถา โอรกุลํ ปรญฺจ
นตฺถิตฺถีนํ ปิโย นาม อปฺปิโยปิ น วิชฺชติ
ธนตฺถา ปฏิเวลฺลนฺติ ลตาว ทุมนิสฺสิตา
หตฺถิพนฺธํ อสฺสพนฺธํ โคปุริสญฺจ จณฺฑาลํ
ฉวทาหกํ ปุปฺผฉฑฺฑกํ สธนํ อนุปตนฺติ นาริโย
กุลปุตฺตํปิ ชหนฺติ อกิญฺจินํ ฉวกสมํ
สทิสํ อนุปตนฺติ ธนเหตุ จ นาริโยติ
อถ ขลุ โภ นารโท เทวพฺราหฺมโณ อานนฺทสฺส
คิชฺฌราชสฺส อาทิมชฺฌคาถาปริโยสานํ วิทิตฺวา ตายํ เวลายํ อิมา
คาถาโย อภาสิ
จตฺตาโรเม น ปูเรนฺติ เต เม สุณาถ ภาสโต
สมุทฺโท พฺราหฺมโณ ราชา อิตฺถี จาปิ ทิชมฺปติ
สริตา สาครํ ยนฺติ ยากาจิ ปฐวิสฺสิตา
ตา สมุทฺทํ น ปูเรนฺติ โอนตฺตา หิ น ปูรติ
พฺราหฺมโณ จ อธิยาน เวทมกฺขานปญฺจมํ
ภิยฺโยปิ สุตมิจฺเฉยฺย โอนตฺตา หิ น ปูรติ
ราชา จ ปฐวึ สพฺพํ สสมุทฺทํ สปพฺพตํ
อชฺฌาวสํ วิชินิตฺวา อนนฺตรตโนจิตํ



ปารํ สมุทฺทํ ปตฺเถติ โอนตฺตา หิ น ปูรติ
เอกเมกาย อิตฺถิยา อฏฺฐฏฺฐ ปติโน สิยุํ
สูรา จ พลวนฺโต จ สพฺพกามรสาหรา
กเรยฺย นวเม ฉนฺทํ โอนตฺตา หิ น ปูรติ
สพฺพิตฺถิโย สิขีริว สพฺพภกฺขา
สพฺพิตฺถิโย นทีริว สพฺพวาหินี
สพฺพิตฺถิโย กณฺฏกานํว สาขา
สพฺพิตฺถิโย ธนเหตุ วชนฺติ
วาตญฺจ ชาเลน นโร ปรามเส
โอสิญฺจเย สาครเมกปาณินา
สเกน หตฺเถน หเนยฺย โฆสํ
โย สพฺพภาวํ ปมทาสุ โอสฺสเช
โจรีนํ พหุพุทฺธีนํ ยาสุ สจฺจํ สุทุลฺลภํ
ถีนํ ภาโว ทุราชาโน มจฺฉสฺเสโวทเก คตํ
อนลา มุทุสมฺภาสา ทุปฺปูรา ตา นทีสมา
สีทนฺติ นํ วิทิตฺวาน อารกา ปริวชฺชเย
อาวฏฺฏนี มหามายา พฺรหฺมจริยวิโกปนา
สีทนฺติ นํ วิทิตฺวาน อารกา ปริวชฺชเย
ยญฺเจตา อุปเสวนฺติ ฉนฺทสา วา ธเนน วา
ชาตเวโทว สณฺฐานํ ขิปฺปํ อนุทหนฺติ นนฺติ



อถ ขลุ โภ กุณาโล สกุโณ นารทสฺส เทวพฺราหฺมณสฺส
อาทิมชฺฌคาถาปริโยสานํ วิทิตฺวา ตายํ เวลายํ
อิมา คาถาโย อภาสิ
สลฺลเป นิสิตขคฺคปาณินา
ปณฺฑิโต อปิ ปิสาจโทสินา
อุคฺคเตชํ อุรคํปิ อาสิเท
เอโก เอกาย ปมุทาย นาลเป
โลกจิตฺตมถนา หิ นาริโย
นจฺจคีตภณิตมฺหิตาวุธา
พาธยนฺติ อนุปฏฺฐิตสฺสตึ
ทีเป รกฺขสิคณาว วาณิเช
นตฺถิ ตาสํ วินโย น สํวโร
มชฺชมํสนิรตา อสญฺญตา
ตา คิลนฺติ ปุริสสฺส ปาภตํ
สาคเรว มกรํ ติมิงฺคโล
ปญฺจกามคุณสาตโคจรา
อุทฺธตา อนิยตา อสญฺญตา
โอสรนฺติ ปมุทา ปมาทินํ
โลณโตยวติยํว อาปคา
ยํ นรํ อุปลเปนฺติ นาริโย



ฉนฺทสา วา รติยา วา ธเนน วา
ชาตเวทสทิสํปิ ตาทิสํ
ราคโทสวธิโย ทหนฺติ นํ
อทฺธํ ญตฺวา ปุริสํ มหทฺธนํ
โอสรนฺติ สธนํ สหตฺตนา
รตฺตจิตฺตํ อติเวฐยนฺติ นํ
สาลํ มาลุวลตาว กานเน
ตา อุเปนฺติ วิวิเธน ฉนฺทสา
จิตฺรพิมฺพมุขิโย อลงฺกตา
โอหสนฺติ ปหสนฺติ นาริโย
สํวโรว สตมายโกวิทา
ชาตรูปมณิมุตฺตภูสิตา
สกฺกตา ปติกุเลสุ นาริโย
รกฺขิตา อติจรนฺติ สามิกํ
ทานวํว หทยนฺตรนิสฺสิตา
เตชวาปิ หิ นโร วิจกฺขโณ
สกฺกโต พหุชนสฺส ปูชิโต
นารีนํ วสงฺคโต น ภาสติ
ราหุนา อุปหโตว จนฺทิมา
ยํ กเรยฺย กุปิโต ทิโส ทิสํ




ทุฏฺฐจิตฺโตว สมาคตํ อรึ
เตน ภิยฺโย พฺยสนํ นิคจฺฉติ
นารีนํ วสงฺคโต อเปกฺขวา
เกสลูนนขฉินฺนตชฺชิตา
ปาทปาณิกสทณฺฑตาฬิตา
หีนเมวุปคตา หิ นาริโย
ตา รมนฺติ กุณเปว มกฺขิกา
ตา กุเลสุ วิสิขนฺตเรสุ วา
ราชธานีสุ นิคเมสุ วา ปน
โอฑฺฑิตํ นมุจิปาสวาคุรํ
จกฺขุมา ปริวชฺเชยฺย สุขตฺถิโก
โอสฺสชิตฺวา กุสลํ ตโปคุณํ
โย อนริยจริตานิ มาจริ
เทวตาหิ นิรยํ นิมิสฺสติ
เฉทคามิมณิยํว วาณิโช
โส อิธ ครหิโต ปรตฺถ จ
ทุมฺมตี อุปหโต สกมฺมุนา
คจฺฉติ อนิยโต คลาคลํ
ทุฏฺฐคทฺรภรโถว อุปฺปเถ
โส อุเปติ นิรยํ ปตาปนํ



สตฺติสิมฺพลิวนญฺจ อายสํ
อาวสิตฺวาน ติรจฺฉานโยนิยํ
เปตราชวิสยํ น มุญฺจติ
ทิพฺยา ขิฑฺฑา รติโย จ นนฺทเน
จกฺกวตฺติจริตญฺจ มานุเส
นาสยนฺติ ปมุทา ปมาทินํ
ทุคฺคติญฺจ ปฏิปาทยนฺติ นํ
ทิพฺยา ขิฑฺฑา รติโย น ทุลฺลภา
จกฺกวตฺติจริตญฺจ มานุเส
โสวณฺณพฺยมฺหนิลยา จ อจฺฉรา
เย จรนฺติ ปมุทาหนตฺถิกา
กามธาตุสมติกฺกมา คติ
รูปธาตุสมฺภโว น ทุลฺลโภ
วีตราควิสยูปปตฺติ ยา
เย จรนฺติ ปมุทาหนตฺถิกา
สพฺพทุกฺขสมติกฺกมํ สิวํ
อจฺจนฺตํ อจลิตํ อสงฺขตํ
นิพฺพุเตหิ สุจีหิ น ทุลฺลภํ
เย จรนฺติ ปมุทาหนตฺถิกาติ
กุณาโลหํ ตทา อาสึ อุทายี ปุสฺสโกกิโล


อานนฺโท คิชฺฌราชาสิ สารีปุตฺโต จ นารโท
ปริสา พุทฺธปริสา เอวํ ธาเรถ ชาตกนฺติ
กุณาลชาตกํ จตุตฺถํ

มหาสุตโสมชาตกํ
กสฺมา ตุวํ รสก เอทิสานิ
กโรสิ กมฺมานิ สุทารุณานิ
หนาสิ อิตฺถี ปุริเส จ มุโฬฺห
มํสสฺส เหตุ อาทู ธนสฺส การณา
น อตฺตเหตุ น ธนสฺส การณา
น ปุตฺตทารสฺส สหายญาตินํ
ภตฺตา จ เม ภควา ภูมิปาโล
โส ขาทติ มํสํ ภทนฺเต เอทิสํ
สเจ ตุวํ ภตฺตุรตฺเถ ปยุตฺโต
กโรสิ กมฺมานิ สุทารุณานิ
ปาโตว อนฺเตปุรํ ปาปุณิตฺวา
ลเปยฺยาสิ เม ราชิโน สมฺมุเข ตํ
ตถา กริสฺสามิ อหํ ภทนฺเต
ยถา ตุวํ ภาสสิ กาฬหตฺถิ
ปาโตว อนฺเตปุรํ ปาปุณิตฺวา



วกฺขามิ เต ราชิโน สมฺมุเข ตํ
ตโต รตฺยา วิวสเน สุริยสฺสุคฺคมนํ ปติ
กาโฬ รสกมาทาย ราชานํ อุปสงฺกมิ
อุปสงฺกมิตฺวา ราชานํ อิทํ วจนมพฺรวิ
สจฺจํ กิร มหาราช รสโก เปสิโต ตยา
หนติ อิตฺถีปุริเส ตุวํ มํสานิ ขาทสิ
เอวเมว ตถา กาฬ รสโก เปสิโต มยา
มม อตฺถํ กโรนฺตสฺส กิเมตํ ปริภาสสิ
อานนฺโท สพฺพมจฺฉานํ ขาทิตฺวา รสคิทฺธิมา
ปริกฺขีณาย ปริสาย อตฺตานํ ขาทิยา มโต
เอวํ ปมตฺโต รสคารเว รโต
พาโล ยที อายติ นาวพุชฺฌสิ
วิธมฺม ปุตฺเต จชิ ญาตเก จ
ปริวตฺติย อตฺตานญฺเญว ขาทติ
อิทํ เต สุตฺวาน วิเคตุ ฉนฺโท
มา ภกฺขยิ ราช มนุสฺสมํสํ
มา ตฺวํ อิมํ เกวลํ วาริโชว
ทฺวิปทาธิป สุญฺญมกาสิ รฏฺฐํ
สุชาโต นาม นาเมน โอรโส ตสฺส อตฺรโช
ชมฺพูเปสึ อลทฺธาน มโต โส ตสฺส สงฺขเย




เอวเมว อหํ กาฬ ภุตฺวา ภกฺขํ รสุตฺตมํ
อลทฺธา มานุสํ มํสํ มญฺเญ เหสฺสามิ ชีวิตํ
มาณว อภิรูโปสิ กุเล ชาโตสิ โสตฺถิเย
น ตฺวํ อรหสิ ตาต อภกฺขํ ภกฺขเยตเว
รสานญฺญตรํ เอตํ กสฺมา มํ ตฺวํ นิวารเย
โสหํ ตตฺถ คมิสฺสามิ ยตฺถ ลจฺฉามิ เอทิสํ
โสวาหํ นิปฺปติสฺสามิ น เต วจฺฉามิ สนฺติเก
อสฺส เม ทสฺสเนน ตฺวํ นาภินนฺทสิ พฺราหฺมณ
อทฺธา อญฺเญปิ ทายาเท ปุตฺเต ลจฺฉาม มาณว
ตฺวญฺจ ชมฺม วินสฺสสฺสุ ยตฺถ ปตฺตํ น ตํ สุเณ
เอวเมว ตุวํ ราช ทิปทินฺท สุโณหิ เม
ปพฺพาชิสฺสนฺติ ตํ รฏฺฐา โสณฺฑํ มาณวกํ ยถา
สุชาโต นาม นาเมน ภาวิตตฺตาน สาวโก
อจฺฉรํ กามยนฺโตว น โส ภุญฺชิ น โส ปิวิ
กุสคฺเคนุทกมาทาย สมุทฺเท อุทกํ มิเน
เอวํ มานุสิกา กามา ทิพฺพกามาน สนฺติเก
เอวเมว อหํ กาฬ ภุตฺวา ภกฺขํ รสุตฺตมํ
อลทฺธา มานุสํ มํสํ มญฺเญ เหสฺสามิ ชีวิตํ
ยถาปิ เต ธตรฏฺฐา หํสา เวหายสงฺคมา
อยุตฺตปริโภเคน สพฺเพ อพฺภตฺถตํ คตา




เอวเมว ตุวํ ราช ทิปทินฺท สุโณหิ เม
อภกฺขํ ราช ภกฺเขสิ ตสฺมา ปพฺพาชิสฺสนฺติ ตํ
ติฏฺฐาหีติ มยา วุตฺโต โส ตฺวํ คจฺฉสิ ปมฺมุโข
อฏฺฐิโต ตฺวํ ฐิโตมฺหีติ ลปสิ พฺรหฺมจารินิ
อิทํ เต สมณายุตฺตํ อสิญฺจ เม มญฺญสิ กงฺขปตฺตํ
ฐิโตหมสฺมิ สธมฺเมสุ ราช
น นามโคตฺตํ ปริวตฺตยามิ
โจรญฺจ โลเก อฐิตํ วทนฺติ
อาปายิกํ เนรยิกํ อิโต จุตํ
สเจ ตฺวํ สทฺทหสิ ราช สุตํ คณฺหาหิ ขตฺติยํ
เตน ยญฺญํ ยชิตฺวาน เอวํ สคฺคํ คมิสฺสสิ
กิสฺมึ นุ รฏฺเฐ ตว ชาติภูมิ
อถ เกน อตฺเถน อิธานุปตฺโต
อกฺขาหิ เม พฺราหฺมณ เอตมตฺถํ
กิมิจฺฉสิ เทมิ ตยชฺช ปตฺถิตํ
คาถา จตสฺโส ธรณีมหิสฺสร
สุคมฺภีรตฺถวรา สาครูปมา
ตเวว อตฺถาย อิธาคโตสฺมิ
สุโณหิ คาถา ปรมตฺถสญฺหิตา
น เว รุทนฺติ มติมนฺโต สปญฺญา



พหุสฺสุตา เย พหุฐานจินฺติโน
ทีปํ หิ เอตํ ปรมํ นรานํ
ยํ ปณฺฑิตา โสกนุทา ภวนฺติ
อตฺตาน ญาตี อุทาหุ ปุตฺตทารํ
ธญฺญํ ธนํ รชตํ ชาตรูปํ
กิเมว ตฺวํ สุตโสมานุตปฺเป
โกรพฺยเสฏฺฐ วจนํ สุโณม เต
น จาหมตฺตานมนุตฺถุนามิ
น ปุตฺตทารํ น ธนํ น รฏฺฐํ
สตญฺจ ธมฺโม จริโต ปุราโณ
ตํ สงฺครํ พฺราหฺมณสฺสานุตปฺเป
กโต มยา สงฺคโร พฺราหฺมเณน
รฏฺเฐ สเก อิสฺสริเย ฐิเตน
ตํ สงฺครํ พฺราหฺมณสมฺปทาย
สจฺจานุรกฺขี ปุนราวชิสฺสํ
น วาหเมตํ อภิสทฺทหามิ
สุขี นโร มจฺจุมุขา ปมุตฺโต
อมิตฺตหตฺถํ ปุนราวเชยฺย
โกรพฺยเสฏฺฐ น หิ มํ อุเปสิ
มุตฺโต ตุวํ โปริสาทสฺส หตฺถา



คนฺตฺวา สกํ มนฺทิรํ กามกามี
มธุรํ ปิยํ ชีวิตํ ลทฺธ ราช
กุโต ตุวํ เอหิสิ เม สกาสํ
มตํ วเรยฺย ปริสุทฺธสีโล
น ชีวิตํ ครหิโต ปาปธมฺโม
น หิ ตํ นรํ ตายเต ทุคฺคตีภิ
ยสฺสาปิ เหตุ อลิกํ ภเณยฺย
สเจปิ วาโต คิริมาวเหยฺย
จนฺโท จ สุริโย จ ฉมา ปเตยฺยุํ
สพฺพา จ นชฺโช ปฏิโสตํ วเชยฺยุํ
น เตฺววาหํ ราช มุสา ภเณยฺยํ
นภํ ผเลยฺย อุทธิ วิสุสฺเส
สํวตฺเตยฺย ภูตธรา วสุนฺธรา
สิลุจฺจโย เมรุ สมูลมุปฺปเตยฺย
น เตฺววาหํ ราช มุสา ภเณยฺยํ
อสิญฺจ สตฺติญฺจ ปรามสามิ
สปถํปิ เต สมฺม อหํ กโรมิ
ตยา ปมุตฺโต อนโณ ภวิตฺวา
สจฺจานุรกฺขี ปุนราวชิสฺสํ
โย เต กโต สงฺคโร พฺราหฺมเณน



รฏฺเฐ สเก อิสฺสริเย ฐิเตน
ตํ สงฺครํ พฺราหฺมณสมฺปทาย
สจฺจานุรกฺขี ปุนราวชสฺสุ
โย เม กโต สงฺคโร พฺราหฺมเณน
รฏฺเฐ สเก อิสฺสริเย ฐิเตน
ตํ สงฺครํ พฺราหฺมณสมฺปทาย
สจฺจานุรกฺขี ปุนราวชิสฺสํ
มุตฺโต จ โส โปริสาทสฺส หตฺถา
คนฺตฺวาน ตํ พฺราหฺมณํ เอตทโวจ
สุโณมิ คาถาโย สตารหาโย
ยา เม สุตา อสฺสุ หิตาย พฺรหฺเม
สกิเทว สุตโสม สพฺภิ โหติ สมาคโม
สา นํ สงฺคติ ปาเลติ นาสพฺภิ พหุ สงฺคโม
สพฺภิเรว สมาเสถ สพฺภิ กุพฺเพถ สนฺถวํ
สตํ สทฺธมฺมมญฺญาย เสยฺโย โหติ น ปาปิโย
ชีรนฺติ เว ราชรถา สุจิตฺตา
อโถ สรีรมฺปิ ชรํ อุเปติ
สตญฺจ ธมฺโม น ชรํ อุเปติ
สนฺโต หเว สพฺภิ ปเวทยนฺติ
นภญฺจ ทูเร ปฐวี จ ทูเร



ปารํ สมุทฺทสฺส ตทาหุ ทูเร
ตโต หเว ทูรตรํ วทนฺติ
สตญฺจ ธมฺโม อสตญฺจ ราช
สาหสฺสิยา อิมา คาถา นยิมา คาถา สตารหา
จตฺตาริ ตฺวํ สหสฺสานิ ขิปฺปํ คณฺหาหิ พฺราหฺมณ
อาสีติยา นาวุติยา จ คาถา
สตารหา จาปิ ภเวยฺยุ คาถา
ปจฺจตฺตเมว สุตโสม ชานาหิ
สาหสฺสิยา นาม กา อตฺถิ คาถา
อิจฺฉามิ โวหํ สุตวุฑฺฒิมตฺตโน
สนฺโต มมํ สปฺปุริสา ภเชยฺยุํ
อหํ สวนฺตีหิ มโหทธีว
น หิ ตาต ตปฺปามิ สุภาสิเตน
อคฺคิ ยถา ติณกฏฺฐํ ทหนฺโต
น ตปฺปติ สาคโรว นทีหิ
เอวํปิ เต ปณฺฑิตา ราชเสฏฺฐ
สุตฺวา น ตปฺปนฺติ สุภาสิเตน
สกสฺส ทาสสฺส ยทา สุโณมิ
คาถํ อหํ อตฺถวตึ ชนินฺท
ตเมว สกฺกจฺจ นิสามยามิ




น หิ ตาต ธมฺเมสุ มมตฺถิ ติตฺติ
อิทนฺเต รฏฺฐํ สธนํ สโยคฺคํ
สกายุรํ สพฺพกามูปปนฺนํ
กึ กามเหตุ ปริภาสเส มํ
คจฺฉามหํ โปริสาทสฺส ญนฺเต
อตฺตานุรกฺขาย ภวนฺติ เหเต
หตฺถาโรหา รถิกา ปตฺติกา จ
อสฺสาโรหา เย จ ธนุคฺคหาเส
เสนํ ปยุญฺชาม หนาม สตฺตุํ
สุทุกฺกรํ โปริสาโท อกาสิ
ชีวํ คเหตฺวาน อวสฺสชี มํ
ตํ ตาทิสํ ปุพฺพกิจฺจํ สรนฺโต
ทุพฺเภ อหํ ตสฺส กถํ ชนินฺท
วนฺทิตฺวา โส ปิตรํ มาตรญฺจ
อนุสาเสตฺวา เนคมญฺจ พลญฺจ
สจฺจวาที สจฺจานุรกฺขมาโน
อคมาสิ โส ยตฺถ โปริสาโท
กโต มยา สงฺคโร พฺราหฺมเณน
รฏฺเฐ สเก อิสฺสริเย ฐิเตน
ตํ สงฺครํ พฺราหฺมณสมฺปทาย



สจฺจานุรกฺขี ปุนราคโตสฺมิ
ยชสฺสุ ยญฺญํ ขาท มํ โปริสาท
น หายเต ขาทิตุํ มยฺหํ ปจฺฉา
จิตกา อยํ ตาว สธูมกา จ
นิทฺธูมเก ปจิตํ สาธุ ปกฺกํ
สุโณม คาถาโย สตารหาโย
อธมฺมิโก ตฺวํ ปุริสาทกาสิ
รฏฺฐา จ ภฏฺโฐ อุทรสฺส เหตุ
ธมฺมญฺจิมา อภิวทนฺติ คาถา
ธมฺโม อธมฺโม จ กุหึ สเมติ
อธมฺมิกสฺส ลุทฺทสฺส นิจฺจํ โลหิตปาณิโน
นตฺถิ สจฺจํ กุโต ธมฺโม กึ สุเตน กริสฺสสิ
โย มํสเหตุ มิควํ จเรยฺย
โย วา หเน ปุริสมตฺตเหตุ
อุโภปิ เต เปจฺจ สมา ภวนฺติ
กสฺมา โน อธมฺมิกํ พฺรูสิ มํ ตฺวํ
ปญฺจ ปญฺจ น ขา ภกฺขา ขตฺติเยน ปชานตา
อภกฺขํ ราช ภกฺเขสิ ตสฺมา อธมฺมิโก ตุวํ
มุตฺโต ตุวํ โปริสาทสฺส หตฺถา
คนฺตฺวา สกํ มนฺทิรํ กามกามี



อมิตฺตหตฺถํ ปุนราคโตสิ
น ขตฺยธมฺเม กุสโลสิ ราช
เย ขตฺยธมฺเม กุสลา ภวนฺติ
ปาเยน เต เนรยิกา ภวนฺติ
ตสฺมา อหํ ขตฺยธมฺมํ ปหาย
สจฺจานุรกฺขี ปุนราคโตสฺมิ
ยชสฺสุ ยญฺญํ ขาท มํ โปริสาท
ปาสาทวาสา ปฐวีควสฺสา
กามิตฺถิโย กาสิกจนฺทนญฺจ
สพฺพํ ตหึ ลภสิ สามิตาย
สจฺเจน กึ ปสฺสติ อานิสํสํ
เยเกจิเม อตฺถิ รสา ปฐพฺยา
สจฺจํ เตสํ สาธุตรํ รสานํ
สจฺเจ ฐิตา สมณพฺราหฺมณา จ
ตรนฺติ ชาติมรณสฺส ปารํ
มุตฺโต ตุวํ โปริสาทสฺส หตฺถา
คนฺตฺวา สกํ มนฺทิรํ กามกามี
อมิตฺตหตฺถํ ปุนราคโตสิ
นหิ นูน เต มรณภยํ ชนินฺท
อลีนจิตฺโต จสิ สจฺจวาที



กตา เม กลฺยาณา อเนกรูปา
ยญฺญา ยิฏฺฐา เย วิปุลา ปสตฺถา
วิโสธิโต ปรโลกสฺส มคฺโค
ธมฺเม ฐิโต โก มรณสฺส ภาเย
กตา เม กลฺยาณา อเนกรูปา
ยญฺญา ยิฏฺฐา เย วิปุลา ปสตฺถา
อนานุตปฺปํ ปรโลกํ คมิสฺสํ
ยชสฺสุ ยญฺญํ ขาท มํ โปริสาท
ปิตา จ มาตา จ อุปฏฺฐิตา เม
ธมฺเมน เม อิสฺสริยํ ปสตฺถํ
วิโสธิโต ปรโลกสฺส มคฺโค
ธมฺเม ฐิโต โก มรณสฺส ภาเย
ปิตา จ มาตา จ อุปฏฺฐิตา เม
ธมฺเมน เม อิสฺสริยํ ปสตฺถํ
อนานุตปฺปํ ปรโลกํ คมิสฺสํ
ยชสฺสุ ยญฺญํ ขาท มํ โปริสาท
ญาตีสุ มิตฺเตสุ กตูปกาโร
ธมฺเมน เม อิสฺสริยํ ปสตฺถํ
วิโสธิโต ปรโลกสฺส มคฺโค
ธมฺเม ฐิโต โก มรณสฺส ภาเย



ญาตีสุ มิตฺเตสุ กตูปกาโร
ธมฺเมน เม อิสฺสริยํ ปสตฺถํ
อนานุตปฺปํ ปรโลกํ คมิสฺสํ
ยชสฺสุ ยญฺญํ ขาท มํ โปริสาท
ทินฺนํ เม ทานํ พหุธา พหูนํ
สนฺตปฺปิตา สมณพฺราหฺมณา จ
วิโสธิโต ปรโลกสฺส มคฺโค
ธมฺเม ฐิโต โก มรณสฺส ภาเย
ทินฺนํ เม ทานํ พหุธา พหูนํ
สนฺตปฺปิตา สมณพฺราหฺมณา จ
อนานุตปฺปํ ปรโลกํ คมิสฺสํ
ยชสฺสุ ยญฺญํ ขาท มํ โปริสาท
วิสํ ปชานํ ปุริโส อเทยฺย
อาสีวิสํ ชลิตํ อุคฺคเตชํ
มุทฺธาปิ ตสฺส วิผเลยฺย สตฺตธา
โย ตาทิสํ สจฺจวาทึ อเทยฺย
สุตฺวา ธมฺมํ วิชานนฺติ นรา กลฺยาณปาปกํ
อปิ คาถา สุณิตฺวาน ธมฺเม เม รมเต มโน
สกิเทว มหาราช สพฺภิ โหติ สมาคโม
สา นํ สงฺคติ ปาเลติ นาสพฺภิ พหุ สงฺคโม



สพฺภิเรว สมาเสถ สพฺภิ กุพฺเพถ สนฺถวํ
สตํ สทฺธมฺมมญฺญาย เสยฺโย โหติ น ปาปีโย
ชีรนฺติ เว ราชรถา สุจิตฺตา
อโถ สรีรํปิ ชรํ อุเปติ
สตญฺจ ธมฺโม น ชรํ อุเปติ
สนฺโต หเว สพฺภิ ปเวทยนฺติ
นภญฺจ ทูเร ปฐวี จ ทูเร
ปารํ สมุทฺทสฺส ตทาหุ ทูเร
ตโต หเว ทูรตรํ วทนฺติ
สตญฺจ ธมฺโม อสตญฺจ ราช
คาถา อิมา อตฺถวตี สุพฺยญฺชนา
สุภาสิตา ตุยฺห ชนินฺท สุตฺวา
อานนฺทิ วิตฺโต สุมโน ปตีโต
จตฺตาริ เต สมฺม วเร ททามิ
โย นตฺตโน มรณํ พุชฺฌเส ตุวํ
หิตาหิตํ วินิปาตญฺจ สคฺคํ
คิทฺโธ รเส ทุจฺจริเต นิวิฏฺโฐ
กึ ตฺวํ วรํ ทสฺสสิ ปาปธมฺม
อหญฺจ ตํ เทหิ วรนฺติ วชฺชํ
ตฺวญฺจาปิ ทตฺวาน อวากเรยฺย



สนฺทิฏฺฐิกํ กลหมิมํ วิวาทํ
โก ปณฺฑิโต ชานมุปพฺพเชยฺย
น ตํ วรํ อรหติ ชนฺตุ ทาตุํ
ยํ วาปิ ทตฺวาน อวากเรยฺย
วรสฺสุ สมฺม อวิกมฺปมาโน
ปาณํ จชิตฺวานปิ ทสฺสเมว
อริยสฺส อริเยน สเมติ สกฺขิ
ปญฺญสฺส ปญฺญาณวตา สเมติ
ปสฺเสยฺย ตํ วสฺสสตํ อโรคํ
เอตํ วรานํ ปฐมํ วรามิ
อริยสฺส อริเยน สเมติ สกฺขิ
ปญฺญสฺส ปญฺญาณวตา สเมติ
ปสฺเสสิ มํ วสฺสสตํ อโรคํ
เอวํ วรานํ ปฐมํ ททามิ
เย ขตฺติยาเส อิธ ภูมิปาลา
มุทฺธาภิสิตฺตา กตนามเธยฺยา
น ตาทิเส ภูมิปตี อเทสิ
เอตํ วรานํ ทุติยํ วรามิ
เย ขตฺติยาเส อิธ ภูมิปาลา
มุทฺธาภิสิตฺตา กตนามเธยฺยา



น ตาทิเส ภูมิปตี อเทมิ
เอตํ วรานํ ทุติยํ ททามิ
ปโรสตํ ขตฺติยา เต คหีตา
ตลาวุตา อสฺสุมุขา รุทนฺตา
สเก เต รฏฺเฐ ปฏิปาทยาหิ
เอตํ วรานํ ตติยํ วรามิ
ปโรสตํ ขตฺติยา เม คหีตา
ตลาวุตา อสฺสุมุขา รุทนฺตา
สเก เต รฏฺเฐ ปฏิปาทยามิ
เอตํ วรานํ ตติยํ ททามิ
ฉิทฺทํ เต รฏฺฐํ พฺยถิตา ภยา หิ
ปุถู นรา เลณมนุปฺปวิฏฺฐา
มนุสฺสมํสํ วิรมาหิ ราช
เอตํ วรานํ จตุตฺถํ วรามิ
อทฺธา หิ โส ภกฺโข มมํ มนาโป
เอตสฺส เหตุมฺหิ วนํ ปวิฏฺโฐ
โสหํ กถํ เอตฺโต อุปารเมยฺยํ
อญฺญํ วรานํ จตุตฺถํ วรสฺสุ
น เว ปิยํ เมติ ชนินฺท ตาทิโส
อตฺตํ นิรงฺกตฺว ปิยานิ เสวติ




อตฺตาว เสยฺโย ปรมาว เสยฺโย
ลพฺภา ปิยา โอจิตตฺเตน ปจฺฉา
ปิยํ เม มานุสํ มํสํ สุตโสม วิชานหิ
นมฺหิ สกฺโก นิวาเรตุํ อญฺญํ ตุวํ สมฺม วรํ วรสฺสุ
โย เว ปิยํ เมติ ปิยานุรกฺขี
อตฺตํ นิรงฺกตฺว ปิยานิ เสวติ
โสณฺโฑว ปิตฺวา วิสมิสฺสถาลํ
เตเนว โส โหติ ทุกฺขี ปรตฺถ
โย จีธ สงฺขาย ปิยานิ หิตฺวา
กิจฺเฉนปิ เสวติ อริยธมฺเม
ทุกฺขิโตว ปิตฺวาน ยโถสธานิ
เตเนว โส โหติ สุขี ปรตฺถ
โอหายหํ ปิตรํ มาตรญฺจ
มนาปิเก กามคุเณปิ ปญฺจ
เอตสฺส เหตุมฺหิ วนํ ปวิฏฺโฐ
ตนฺเต วรํ กินฺติมหํ ททามิ
น ปณฺฑิตา ทิคุณมาหุ วากฺยํ
สจฺจปฺปฏิญฺญาว ภวนฺติ สนฺโต
วรสฺสุ สมฺม อิติ มํ อโวจ
อิจฺจาพฺรวี ตฺวํ น หิ เต สเมติ



อปุญฺญลาภํ อยสํ อกิตฺตึ
ปาปํ พหุํ ทุจฺจริตํ กิเลสํ
มนุสฺสมํสสฺส ภโว อุปาคา
ตนฺเต วรํ กินฺติมหํ ทเทยฺยํ
น ตํ วรํ อรหติ ชนฺตุ ทาตุํ
ยํ วาปิ ทตฺวา น อวากเรยฺย
วรสฺสุ สมฺม อวิกมฺปมาโน
ปาณํ จชิตฺวานปิ ทสฺสเมว
ปาณํ จชนฺติ สตาเนส ธมฺโม
สจฺจปฺปฏิญฺญาว ภวนฺติ สนฺโต
ทตฺวา วรํ ขิปฺปมวากโรหิ
เอเตน สมฺปชฺช สุราชเสฏฺฐ
จเช ธนํ องฺควรสฺส เหตุ
องฺคํ จเช ชีวิตํ รกฺขมาโน
องฺคํ ธนํ ชีวิตญฺจาปิ สพฺพํ
จเช นโร ธมฺมมนุสฺสรนฺโต
ยสฺมา หิ ธมฺมํ ปุริโส วิชญฺญา
เย จสฺส กงฺขํ วินยนฺติ สนฺโต
ตญฺหิสฺส ทีปญฺจ ปรายนญฺจ



น เตน เมตฺตึ ชิรเยถ ปญฺโญ
อทฺธา หิ โส ภกฺโข มม มนาโป
เอตสฺส เหตุมฺหิ วนํ ปวิฏฺโฐ
สเจ จ มํ ยาจสิ เอตมตฺถํ
เอตํปิ เต สมฺม วรํ ททามิ
สตฺถา จ เม โหสิ สขา จ เมสิ
วจนํปิ เต สมฺม อหํ อกาสึ
ตฺวํปิ เม สมฺม กโรหิ วากฺยํ
อุโภปิ คนฺตฺวาน ปโมจยาม
สตฺถา จ เต โหมิ สขา จ ตฺยมฺหิ
วจนํปิ เม สมฺม ตุวํ อกาสิ
อหํปิ เต สมฺม กโรมิ วากฺยํ
อุโภปิ คนฺตฺวาน ปโมจยาม
กมฺมาสปาเทน วิเหฐิตตฺถ
ตลาวุตา อสฺสุมุขา รุทนฺตา
น ชาตุ ทุพฺเภถ อิมสฺส รญฺโญ
สจฺจปฺปฏิญฺญํ เม ปฏิสุณาถ
กมฺมาสปาเทน วิเหฐิตมฺหา
ตลาวุตา อสฺสุมุขา รุทนฺตา
น ชาตุ ทุพฺเภม อิมสฺส รญฺโญ


สจฺจปฺปฏิญฺญํ เต ปฏิสุโณม
ยถา ปิตา วา อถวาปิ มาตา
อนุกมฺปกา อตฺถกามา ปชานํ
เอวมฺปิ โว โหตุ อยญฺจ ราชา
ตุเมฺห จ โว โหถ ยเถว ปุตฺตา
ยถา ปิตา วา อถวาปิ มาตา
อนุกมฺปกา อตฺถกามา ปชานํ
เอวมฺปิ โน โหตุ อยญฺจ ราชา
มยมฺปิ เหสฺสาม ยเถว ปุตฺตา
จตุปฺปทํ สกุณญฺจาปิ มํสํ
สูเทหิ รนฺธํ สุกตํ สุนิฏฺฐิตํ
สุธํว อินฺโท ปริภุญฺชิยาโน
หิตฺวา กเถโก รมสี อรญฺเญ
ตา ขตฺติยา เวลฺลิวิลากมชฺฌา
อลงฺกตา สมฺปริวารยิตฺวา
อินฺทํว เทเวสุ ปโมทยึสุ
หิตฺวา กเถโก รมสี อรญฺเญ
ตมฺพูปธาเน พหุโคณกมฺหิ
สุภมฺหิ สพฺพสฺสยนมฺหิลงฺกเต
สยนสฺส มชฺฌมฺหิ สุขํ สยิตฺวา



หิตฺวา กเถโก รมสี อรญฺเญ
ปาณิสฺสรํ กุมฺภถูนํ นิสีเท
อโถปิ เว นิปฺปุริสํปิ ตูริยํ
พหุํ สุคีตญฺจ สุวาทิตญฺจ
หิตฺวา กเถโก รมสี อรญฺเญ
อุยฺยาน สมฺปนฺนปหูตมาลฺยํ
มิคาชินูเปตปุรํ สุรมฺมํ
หเยหิ นาเคหิ รเถหุเปตํ
หิตฺวา กเถโก รมสี อรญฺเญ
กาฬปกฺเข ยถา จนฺโท หายเตว สุเว สุเว
กาฬปกฺขูปโม ราช อสตํ โหติ สมาคโม
ยถาหํ รสกมาคมฺม สูทํ กาปุริสาธมํ
อกาสึ ปาปกํ ธมฺมํ เยน คจฺฉามิ ทุคฺคตึ
สุกฺกปกฺเข ยถา จนฺโท วฑฺฒเตว สุเว สุเว
สุกฺกปกฺขูปโม ราช สตํ โหติ สมาคโม
ยถาหํ ตุวมาคมฺม สุตโสม วิชานหิ
กาหามิ กุสลํ กมฺมํ เยน คจฺฉามิ สุคฺคตึ
ถเล ยถา วาริ ชนินฺท วุฏฺฐํ
อนทฺธเนยฺยํ น จิรฏฺฐิตีกํ



เอวํ เม โหติ อสตํ สมาคโม
อนทฺธเนยฺโย อุทกํ ถเลว
สเร ยถา วาริ ชนินฺท วุฏฺฐํ
จิรฏฺฐิตีกํ นรวีรเสฏฺฐ
เอวํปิ เม โหติ สตํ สมาคโม
จิรฏฺฐิตีโก อุทกํ สเรว
อพฺยายิโก โหติ สตํ สมาคโม
ยาวมฺปิ ติฏฺเฐยฺย ตเถว โหติ
ขิปฺปํ หิ เวติ อสตํ สมาคโม
ตสฺมา สตํ ธมฺโม อสพฺภิ อารกา
น โส ราชา โย อเชยฺยํ ชินาติ
น โส สขา โย สขารํ ชินาติ
น สา ภริยา ยา ปติโน น วิเภติ
น เต ปุตฺตา เย น ภรนฺติ ชิณฺณํ
น สา สภา ยตฺถ น สนฺติ สนฺโต
น เต สนฺโต เย น ภณนฺติ ธมฺมํ
ราคญฺจ โทสญฺจ ปหาย โมหํ
ธมฺมํ ภณนฺตาว ภวนฺติ สนฺโต
นาภาสมานํ ชานนฺติ มิสฺสํ พาเลหิ ปณฺฑิตํ
ภาสมานญฺจ ชานนฺติ เทเสนฺตํ อมตํปทํ



ภาสเย โชตเย ธมฺมํ ปคฺคเณฺห อิสินํ ธชํ
สุภาสิตทฺธชา อิสโย ธมฺโม หิ อิสินํ ธโชติ
สุตโสมชาตกํ ปญฺจมํ

ตสฺสุทฺทานํ
สุมุโข ปน หํสวโร จ มหา
สุธโภชนิโก จ ปโร ปวโร
สกุณาลทิชาธิปติวฺหยโน
สุตโสมวรุตฺตมสวฺหยโน
อสีตินิปาตํ นิฏฺฐิตํ



มหานิปาตํ
เตมิยชาตกํ
มา ปณฺฑิจฺจยํ วิภาวย พาลมโต ภว สพฺพปาณินํ
สพฺโพ ตญฺชโน โอจินายตุ เอวํ ตว อตฺโถ ภวิสฺสติ
กโรมิ เต ตํ วจนํ ยํ มํ ภณสิ เทวเต
อตฺถกามาสิ เม อมฺม หิตกามาสิ เทวเต
กินฺนุ สนฺตรมาโนว กาสุํ ขณสิ สารถิ
ปุฏฺโฐ เม สมฺม อกฺขาหิ กึ กาสุยา กริสฺสสิ
รญฺโญ มูโค จ ปกฺโข จ ปุตฺโต ชาโต อเจตโส
โสมฺหิ รญฺญา สมชฺฌิตฺโถ ปุตฺตํ เม นิกฺขณํ วเน
น พธิโร น มูโคสฺมิ น ปกฺโข น จ ปงฺคุโล
อธมฺมํ สารถิ กยิรา มญฺเจ ตฺวํ นิกฺขณํ วเน
อุรู พาหู จ เม ปสฺส ภาสิตญฺจ สุโณหิ เม
อธมฺมํ สารถิ กยิรา มญฺเจ ตฺวํ นิกฺขณํ วเน
เทวตา นุสิ คนฺธพฺโพ อาทู สกฺโก ปุรินฺทโท
โก วา ตฺวํ กสฺส วา ปุตฺโต กถํ ชาเนมุ ตํ มยํ
นมฺหิ เทโว น คนฺธพฺโพ นาปิ สกฺโก ปุรินฺทโท
กาสิรญฺโญ อหํ ปุตฺโต ยํ กาสุยา นิขญฺญสิ




ตสฺส รญฺโญ อหํ ปุตฺโต ยํ ตฺวํ สมฺมูปชีวสิ
อธมฺมํ สารถิ กยิรา มญฺเจ ตฺวํ นิกฺขณํ วเน
ยสฺส รุกฺขสฺส ฉายาย นิสีเทยฺย สเยยฺย วา
น ตสฺส สาขํ ภญฺเชยฺย มิตฺตทุพฺโภ หิ ปาปโก
ยถา รุกฺโข ตถา ราชา ยถา สาขา ตถา อหํ
ยถา ฉายูปโค โปโส เอวํ ตฺวมสิ สารถิ
อธมฺมํ สารถิ กยิรา มญฺเจ ตฺวํ นิกฺขณํ วเน
พหุตพฺภกฺโข ภวติ วิปฺปวุตฺโถ สกงฺฆรา
พหู นํ อุปชีวนฺติ โย มิตฺตานํ น ทุพฺภติ
ยํ ยํ ชนปทํ ยาติ นิคเม ราชธานิโย
สพฺพตฺถ ปูชิโต โหติ โย มิตฺตานํ น ทุพฺภติ
นาสฺส โจรา ปสหนฺติ นาติมญฺเญติ ขตฺติโย
สพฺเพ อมิตฺเต ตรติ โย มิตฺตานํ น ทุพฺภติ
อกุทฺโธ สฆรํ เอติ สภาย ปฏินนฺทิโต
ญาตีนํ อุตฺตโม โหติ โย มิตฺตานํ น ทุพฺภติ
สกฺกตฺวา สกฺกโต โหติ ครุ โหติ สคารโว
วณฺณกิตฺติภโต โหติ โย มิตฺตานํ น ทุพฺภติ
ปูชโก ลภเต ปูชํ วนฺทโก ปฏิวนฺทนํ
ยโสกิตฺติญฺจ ปปฺโปติ โย มิตฺตานํ น ทุพฺภติ
อคฺคิ ยถา ปชฺชลติ เทวตาว วิโรจติ




สิริยา อชฺชหิโต โหติ โย มิตฺตานํ น ทุพฺภติ
คาโว ตสฺส ปชายนฺติ เขตฺเต วุตฺตํ วิรูหติ
วุตฺตานํ ผลมสฺนาติ โย มิตฺตานํ น ทุพฺภติ
ทริโต ปพฺพตาโต วา รุกฺขโต ปติโต นโร
จุโต ปติฏฺฐํ ลภติ โย มิตฺตานํ น ทุพฺภติ
วิรูฬฺหมูลสนฺตานํ นิโคฺรธมิว มาลุโต
อมิตฺตา นปฺปสหนฺติ โย มิตฺตานํ น ทุพฺภติ
เอหิ ตํ ปฏิเนสฺสามิ ราชปุตฺต สกํ ฆรํ
รชฺชํ กาเรหิ ภทฺทนฺเต กึ อรญฺเญ กริสฺสสิ
อลํ เม เตน รชฺเชน ญาตเกน ธเนน วา
ยํ เม อธมฺมจริยาย รชฺชํ ลพฺเภถ สารถิ
ปุณฺณปตฺตํ มํ ลาเภหิ ราชปุตฺโต อิโต คโต
ปิตา มาตา จ เม ทชฺชุํ ราชปุตฺต ตยี คเต
โอโรธา จ กุมารา จ เวสิยานา จ พฺราหฺมณา
เตปิ อตฺตมนา ทชฺชุํ ราชปุตฺต ตยี คเต
หตฺถาโรหา อนีกฏฺฐา รถิกา ปตฺติการกา
เตปิ อตฺตมนา ทชฺชุํ ราชปุตฺต ตยี คเต
พหุตฺตธญฺญา ชานปทา เนคมา จ สมาคตา
อุปยานานิ เม ทชฺชุํ ราชปุตฺต ตยี คเต
ปิตุ มาตุ จหํ จตฺโต รฏฺฐสฺส นิคมสฺส จ



อโถ สพฺพกุมารานํ นตฺถิ มยฺหํ สกํ ฆรํ
อนุญฺญาโต อหํ มตฺยา สญฺจตฺโต ปิตรา อหํ
เอโก อรญฺเญ ปพฺพชิโต น กาเม อภิปตฺถเย
อปิ อตรมานานํ ผลาสาว สมิชฺฌติ
วิปกฺกพฺรหฺมจริโยสฺมิ เอวํ ชานาหิ สารถิ
อปิ อตรมานานํ สมฺมทตฺโถ วิปจฺจติ
วิปกฺกพฺรหฺมจริโยสฺมิ นิกฺขนฺโต อกุโตภโย
เอวํ วคฺคุกโถ สนฺโต วิสฺสฏฺฐวจโน จ โส
กสฺมา ปิตุ จ มาตุ จ สนฺติเก น ภณี ตทา
นาหํ อสนฺธิตา ปกฺโข น พธิโร อโสตตา
นาหํ อชิวฺหตา มูโค มา มํ มูคมธารยิ
ปุริมํ สรามหํ ชาตึ ยตฺถ รชฺชมการยึ
การยิตฺวา ตหึ รชฺชํ ปาปตฺถํ นิรยํ ภุสํ
วีสติญฺเจว วสฺสานิ ตหึ รชฺชมการยึ
อสีติวสฺสสหสฺสานิ นิรยมฺหิ อปจฺจสึ
ตสฺส รชฺชสฺสหํ ภีโต มา มํ รชฺเชภิเสจยุํ
ตสฺมา ปิตุ จ มาตุ จ สนฺติเก น ภณึ ตทา
อุจฺจงฺเก มํ นิสีเทตฺวา ปิตา อตฺถานุสาสติ
เอกํ หนถ พนฺธถ เอกํ ขราปติจฺฉกํ
เอกํ สูลสฺมิ อุพฺเพถ อิจฺจสฺส อนุสาสติ



ตายาหํ ผรุสํ สุตฺวา วาจาโย สมุทีริตา
อมูโค มูควณฺเณน อปกฺโข ปกฺขสมฺมโต
สเก มุตฺตกรีสสฺมึ อจฺฉาหํ สํปริปฺลุโต
กสิรญฺจ ปริตฺตญฺจ ตญฺจ ทุกฺเขน สํยุตํ
โกมํ ชีวิตมาคมฺม เวรํ กยิราถ เกนจิ
ปญฺญาย จ อลาเภน ธมฺมสฺส จ อทสฺสนา
โกมํ ชีวิตมาคมฺม เวรํ กยิราถ เกนจิ
อปิ อตรมานานํ ผลาสาว สมิชฺฌติ
วิปกฺกพฺรหฺมจริโยสฺมิ เอวํ ชานาหิ สารถิ
อปิ อตรมานานํ สมฺมทตฺโถ วิปจฺจติ
วิปกฺกพฺรหฺมจริโยสฺมิ นิกฺขนฺโต อกุโตภโย
อหมฺปิ ปพฺพชิสฺสามิ ราชปุตฺต ตวนฺติเก
อวฺหยสฺสุ มํ ภทฺทนฺเต ปพฺพชฺชา มม รุจฺจติ
รถํ นิยฺยาทยิตฺวาน อนโณ เอหิ สารถิ
อนณสฺส หิ ปพฺพชฺชา เอตํ อิสีภิ วณฺณิตํ
ยเทว ตฺยาหํ วจนํ อกรํ ภทฺทมตฺถุ เต
ตเทว เม ตฺวํ วจนํ ยาจิโต กตฺตุมรหสิ
อิเธว ตาว อจฺฉสฺสุ ยาว ราชานมานเย
อปฺเปว เต ปิตา ทิสฺวา ปตีโต สุมโน สิยา
กโรมิ เต ตํ วจนํ ยํ มํ ภณสิ สารถิ


อหมฺปิ ทฏฺฐุกาโมสฺมิ ปิตรํ เม อิธาคตํ
เอหิ สมฺม นิวตฺตสฺสุ กุสลํ วชฺชาสิ ญาตินํ
มาตรํ ปิตรํ มยฺหํ วุตฺโต วชฺชาสิ วนฺทนํ
ตสฺส ปาเท คเหตฺวาน กตฺวา จ นํ ปทกฺขิณํ
สารถิ รถมารุยฺห ราชทฺวารํ อุปาคมิ
สุญฺญํ มาตา รถํ ทิสฺวา เอกํ สารถิมาคตํ
อสฺสุปุณฺเณหิ เนตฺเตหิ โรทนฺตี นํ อุทิกฺขติ
อยํ โส สารถิ เอติ นิหนฺตฺวา มม อตฺรชํ
นิหโต นูน เม ปุตฺโต ปฐพฺยา ภูมิวฑฺฒโน
อมิตฺตา นูน นนฺทนฺติ ปตีตา นูน เวริโน
อาคตํ สารถึ ทิสฺวา นิหนฺตฺวา มม อตฺรชํ
สุญฺญํ มาตา รถํ ทิสฺวา เอกํ สารถิมาคตํ
อสฺสุปุณฺเณหิ เนตฺเตหิ โรทนฺตี นํ ปริปุจฺฉติ
กินฺนุ มูโค กินฺนุ ปกฺโข กินฺนุ โส วิลปี ตทา
นิหญฺญมาโน ภูมิยา ตํ เม อกฺขาหิ สารถิ
กถํ หตฺเถหิ ปาเทหิ มูโค ปกฺโข วิวชฺชยิ
นิหญฺญมาโน ภูมิยา ตํ เม อกฺขาหิ ปุจฺฉิโต
อกฺเขยฺยนฺเต อหํ อยฺเย ทชฺชาสิ อภยํ มม
ยํ เม สุตํ วา ทิฏฺฐํ วา ราชปุตฺตสฺส สนฺติเก
อภยํ สมฺม เต ทมฺมิ อภีโต ภณ สารถิ



ยนฺเต สุตํ วา ทิฏฺฐํ วา ราชปุตฺตสฺส สนฺติเก
น โส มูโค น โส ปกฺโข วิสฏฺฐวจโน จ โส
รชฺชสฺส กิร โส ภีโต อกรา อาลเย พหู
ปุริมํ สรติ โส ชาตึ ยตฺถ รชฺชมการยิ
การยิตฺวา ตหึ รชฺชํ ปาปตฺถํ นิรยํ ภุสํ
วีสติ เจว วสฺสานิ ตหึ รชฺชมการยิ
อสีติวสฺสสหสฺสานิ นิรยมฺหิ อปจฺจิ โส
ตสฺส รชฺชสฺส โส ภีโต มา มํ รชฺเชภิเสจยุํ
ตสฺมา ปิตุ จ มาตุ จ สนฺติเก น ภณี ตทา
องฺคปจฺจงฺคสมฺปนฺโน อาโรหปริณาหวา
วิสฺสฏฺฐวจโน ปญฺโญ มคฺเค สคฺคสฺส ติฏฺฐติ
สเจ ตฺวํ ทฏฺฐุกามาสิ ราชปุตฺตํ ตวตฺรชํ
เอหิ ตํ ปาปยิสฺสามิ ยตฺถ สมฺมติ เตมิโย
โยชยนฺตุ รเถ อสฺเส กจฺฉํ นาคานิ พนฺธถ
อุทีรยนฺตุ สงฺขปณฺฑวา นทนฺตุ เอกโปกฺขรา
นทนฺตุ เภรี สนฺนทฺธา วคฺคู นทนฺตุ ทุนฺทุภี
เนคมา จ มํ อเนฺวนฺตุ คจฺฉํ ปุตฺตนิวาทโก
โอโรธา จ กุมารา จ เวสิยานา จ พฺราหฺมณา
ขิปฺปํ ยานานิ โยเชนฺตุ คจฺฉํ ปุตฺตนิวาทโก
หตฺถาโรหา อนีกฏฺฐา รถิกา ปตฺติการกา




ขิปฺปํ ยานานิ โยเชนฺตุ คจฺฉํ ปุตฺตนิวาทโก
สมาคตา ชานปทา เนคมา จ สมาคตา
ขิปฺปํ ยานานิ โยเชนฺตุ คจฺฉํ ปุตฺตนิวาทโก
อสฺเส จ สารถี ยุตฺเต สินฺธเว สีฆวาหเน
ราชทฺวารํ อุปาคญฺฉฉ ยุตฺตา เทว อิเม หยา
ถูลา ชเวน หายนฺติ กีสา หายนฺติ ถามสา
กีเส ถูเล วิวชฺชิตฺวา สํสฏฺฐา โยชิตา หยา
ตโต ราชา ตรมาโน ยุตฺตมารุยฺห สนฺทนํ
อิตฺถาคารํ อชฺฌภาสิ สพฺพาว อนุยาถ มํ
วาลวีชนิมุณฺหีสํ ขคฺคํ ฉตฺตญฺจ ปณฺฑรํ
อุปาธี รถมารุยฺห สุวณฺเณหิ อลงฺกตา
ตโต จ ราชา ปายาสิ ปุรกฺขิตฺวาน สารถึ
ขิปฺปเมว อุปาคญฺฉิ ยตฺถ สมฺมติ เตมิโย
ตญฺจ ทิสฺวาน อายนฺตํ ชลนฺตมิว เตชสา
ขตฺตสงฺฆปริพฺยูฬฺหํ เตมิโย เอตทพฺรวิ
กจฺจิ นุ ตาต กุสลํ กจฺจิ ตาต อนามยํ
สพฺพา จ ราชกญฺญาโย อโรคา มยฺห มาตโร
กุสลญฺเจว เม ปุตฺต อโถ ปุตฺต อนามยํ
สพฺพา จ ราชกญฺญาโย อโรคา ตุยฺห มาตโร
กจฺจิ อมชฺชโป ตาต กจฺจิ เต สุรมปฺปิยํ



กจฺจิ สจฺเจ จ ธมฺเม จ ทาเน เต รมตี มโน
อมชฺชโป อหํ ปุตฺต อโถ เม สุรมปฺปิยํ
อโถ สจฺเจ จ ธมฺเม จ ทาเน เม รมตี มโน
กจฺจิ อโรคํ โยคฺคนฺเต กจฺจิ วหติ วาหนํ
กจฺจิ เต พฺยาธิโย นตฺถิ สรีรสฺสุปตาปิยา
อโถ อโรคํ โยคฺคํ เม อโถ วหติ วาหนํ
อโถ เม พฺยาธิโย นตฺถิ สรีรสฺสุปตาปิยา
กจฺจิ อนฺตา จ เต ผีตา มชฺเฌ จ พหลา ตว
โกฏฺฐาคารญฺจ โกสญฺจ กจฺจิ เต ปฏิสณฺฐิตํ
อโถ อนฺตา จ เม ผีตา มชฺเฌ จ พหลา มม
โกฏฺฐาคารญฺจ โกสญฺจ สพฺพํ เม ปฏิสณฺฐิตํ
สฺวาคตนฺเต มหาราช อโถ เต อทุราคตํ
ปติฏฺฐาเปนฺตุ ปลฺลงฺกํ ยตฺถ ราชา นิสกฺกติ
อิเธว เต นิสินฺนสฺส นิยเต ปณฺณสนฺถเร
เอตฺโต อุทกมาทาย ปาเท ปกฺขาลยสฺสุ เต
อิทมฺปิ ปณฺณกํ มยฺหํ รนฺธํ ราช อโลณกํ
ปริภุญฺช มหาราช ปาหุโน เมสิ อาคโต
น จาหํ ปณฺณกํ ภุญฺเช น เหตํ มยฺห โภชนํ
สาลีนํ โอทนํ ภุญฺเช สุจิมํสูปเสจนํ
อจฺเฉรกํ มํ ปฏิภาติ เอกกมฺปิ รโหคตํ




เอทิสํ ภุญฺชมานานํ เกน วณฺโณ ปสีทติ
เอโก ราช นิปชฺชามิ นิยเต ปณฺณสนฺถเร
ตาย เม เอกเสยฺยาย ราช วณฺโณ ปสีทติ
น จ เนตฺตึสพนฺธา เม ราชรกฺขา อุปฏฺฐิตา
ตาย เม เอกเสยฺยาย ราช วณฺโณ ปสีทติ
อตีตํ นานุโสจามิ นปฺปชปฺปามนาคตํ
ปจฺจุปฺปนฺเนน ยาเปมิ เตน วณฺโณ ปสีทติ
อนาคตปฺปชปฺปาย อตีตสฺสานุโสจนา
เอเตน พาลา สุสฺสนฺติ นโฬว หริโต ลุโต
หตฺถานีกํ รถานีกํ อสฺเส ปตฺติญฺจ จมฺมิโน
นิเวสนานิ รมฺมานิ อหํ ปุตฺต ททามิ เต
อิตฺถาคารญฺจ เต ทมฺมิ สพฺพาลงฺการภูสิตํ
ตา ปุตฺต ปฏิปชฺชสฺสุ ตฺวํ โน ราชา ภวิสฺสสิ
กุสลา นจฺจคีตสฺส สิกฺขิตา จาตุริตฺถิโย
กาเม ตํ รมยิสฺสนฺติ กึ อรญฺเญ กริสฺสสิ
ปฏิราชูหิ เต กญฺญา อานยิสฺสํ อลงฺกตา
ตาสุ ปุตฺเต ชเนตฺวาน อถ ปจฺฉา ปพฺพชิสฺสสิ
ยุวา จ ทหโร จาปิ ปฐมุปฺปตฺติโต สุสู
รชฺชํ กาเรหิ ภทฺทนฺเต กึ อรญฺเญ กริสฺสสิ
ยุวา จเร พฺรหฺมจริยํ พฺรหฺมจารี ยุวา สิยา




ทหรสฺส หิ ปพฺพชฺชา เอตํ อิสีภิ วณฺณิตํ
ยุวา จเร พฺรหฺมจริยํ พฺรหฺมจารี ยุวา สิยา
พฺรหฺมจริยํ จริสฺสามิ นาหํ รชฺเชนมตฺถิโก
ปสฺสามิ โวหํ ทหรํ อมฺมตาต วทนฺนรํ
กิจฺฉาลทฺธํ ปิยํ ปุตฺตํ อปตฺวาว ชรํ มตํ
ปสฺสามิ โวหํ ทหรึ กุมารึ จารุทสฺสนึ
นววํสกลีรํว ปลุตฺตํ ชีวิตกฺขยํ
ทหราปิ หิ มียนฺติ นรา จ อถ นาริโย
ตตฺถ โก วิสฺสเส โปโส ทหโรมฺหีติ ชีวิเต
ยสฺส รตฺยา วิวสาเน อายุ อปฺปตรํ สิยา
อปฺโปทเกว มจฺฉานํ กินฺนุ โกมารกํ ตหึ
นิจฺจมพฺภาหโต โลโก นิจฺจญฺจ ปริวาริโต
อโมฆาสุ วชนฺตีสุ กึ มํ รชฺเชภิสิญฺจสิ
เกนมพฺภาหโต โลโก เกน จ ปริวาริโต
กาโย อโมฆา คจฺฉนฺติ ตํ เม อกฺขาหิ ปุจฺฉิโต
มจฺจุนาพฺภาหโต โลโก ชราย ปริวาริโต
รโตฺย อโมฆา คจฺฉนฺติ เอวํ ชานาหิ ขตฺติย
ยถาปิ ตนฺเต วีตนฺเต ยํ ยเทโวปวุยฺหติ
อปฺปกํ โหติ เวตพฺพํ เอวํ มจฺจาน ชีวิตํ
ยถา วาริวโห ปูโร คจฺฉํ น ปริวตฺตติ




เอวมายุ มนุสฺสานํ คจฺฉํ น ปริวตฺตติ
ยถา วาริวโห ปูโร วเห รุกฺเขปกูลเช
เอวํ ชราย มรเณน วุยฺหนฺเต สพฺพปาณิโน
หตฺถานีกํ รถานีกํ อสฺเส ปตฺติญฺจ จมฺมิโน
นิเวสนานิ รมฺมานิ อหํ ปุตฺต ททามิ เต
อิตฺถาคารญฺจ เต ทมฺมิ สพฺพาลงฺการภูสิตํ
ตา ปุตฺต ปฏิปชฺชสฺสุ ตฺวํ โน ราชา ภวิสฺสสิ
กุสลา นจฺจคีตสฺส สิกฺขิตา จาตุริตฺถิโย
กาเม ตํ รมยิสฺสนฺติ กึ อรญฺเญ กริสฺสสิ
ปฏิราชูหิ เต กญฺญา อานยิสฺสํ อลงฺกตา
ตาสุ ปุตฺเต ชเนตฺวาน อถ ปจฺฉา ปพฺพชิสฺสสิ
ยุวา จ ทหโร จาปิ ปฐมุปฺปตฺติโต สุสู
รชฺชํ กาเรหิ ภทฺทนฺเต กึ อรญฺเญ กริสฺสสิ
โกฏฺฐาคารญฺจ โกสญฺจ วาหนานิ พลานิ จ
นิเวสนานิ รมฺมานิ อหํ ปุตฺต ททามิ เต
โคมณฺฑลปริพฺยูโฬฺห ทาสีสงฺฆปุรกฺขิโต
รชฺชํ กาเรหิ ภทฺทนฺเต กึ อรญฺเญ กริสฺสสิ
กึ มํ ธเนน ขิยฺเยถ กึ ภริยาย มริสฺสติ
กึ โยพฺพเนน ชิณฺเณน ยํ ชรายาภิภุยฺยติ
ตตฺถ กา นนฺทิ กา ขิฑฺฑา กา รติ กา ธเนสนา




กึ เม ปุตฺเตหิ ทาเรหิ ราช มุตฺโตสฺมิ พนฺธนา
โยหํ เอวํ ปชานามิ มจฺจุ เม นปฺปมชฺชติ
อนฺตเกนาธิปนฺนสฺส กา รติ กา ธเนสนา
ผลานมิว ปกฺกานํ นิจฺจํ ปตนโต ภยํ
เอวํ ชาตาน มจฺจานํ นิจฺจํ มรณโต ภยํ
สายเมเก น ทิสฺสนฺติ ปาโต ทิฏฺฐา พหู ชนา
ปาโต เอเก น ทิสฺสนฺติ สายํ ทิฏฺฐา พหู ชนา
อชฺเชว กิจฺจมาตปฺปํ โก ชญฺญา มรณํ สุเว
น หิ โน สงฺครนฺเตน มหาเสเนน มจฺจุนา
โจรา ธนสฺส ปตฺเถนฺติ ราช มุตฺโตสฺมิ พนฺธนา
เอหิ ราช นิวตฺตสฺสุ นาหํ รชฺเชน มตฺถิโกติ
เตมิยชาตกํ ปฐมํ

มหาชนกชาตกํ
โกยํ มชฺเฌ สมุทฺทสฺมึ อปสฺสนฺตีรมายุเห
กึ ตฺวํ อตฺถวสํ ญตฺวา เอวํ วายามเส ภุสํ
นิสมฺม วตฺตํ โลกสฺส วายมสฺส จ เทวเต
ตสฺมา มชฺเฌ สมุทฺทสฺมึ อปสฺสนฺตีรมายุเห
คมฺภีเร อปฺปเมยฺยสฺมึ ตีรํ ยสฺส น ทิสฺสติ
โมโฆ เต ปุริสวายาโม อปฺปตฺวาว มริสฺสสิ



อนโณ ญาตีนํ โหติ เทวานํ ปิตุนญฺจ โส
กรํ ปุริสกิจฺจานิ น จ ปจฺฉานุตปฺปติ
อปารเณยฺยํ ยํ กมฺมํ อผลํ กิลมถุทฺทยํ
ตตฺถ โก วายเมนตฺโถ มจฺจุ ยสฺสาภินิปฺผตํ
อปารเณยฺยมจฺจนฺตํ โย วิทิตฺวาน เทวเต
น รกฺเข อตฺตโน ปาณํ ชญฺญา โส ยทิ หาปเย
อธิปฺปายผลํ เอเก อสฺมึ โลกสฺมิ เทวเต
ปโยชยนฺติ กมฺมานิ ตานิ อิชฺฌนฺติ วา น วา
สนฺทิฏฺฐิกํ กมฺมผลํ นนุ ปสฺสสิ เทวเต
สนฺนา อญฺเญ ตรามหํ ตญฺจ ปสฺสามิ สนฺติเก
โส อหํ วายมิสฺสามิ ยถาสตฺติ ยถาพลํ
คจฺฉํ ปารํ สมุทฺทสฺส กสฺสํ ปุริสการิยํ
โย ตฺวํ เอวํ คเต โอเฆ อปฺปเมยฺเย มหณฺณเว
ธมฺมวายามสมฺปนฺโน กมฺมุนา นาวสีทติ
โส ตฺวํ ตตฺเถว คจฺฉาหิ ยตฺถ เต นิรโต มโน
สุริยุคฺคมเน นิธิ อโถ โอคฺคมเน นิธิ
อนฺโต นิธิ พหิ นิธิ น อนฺโต น พหิ นิธิ
อาโรหเน มหานิธิ อโถ โอโรหเน นิธิ
จตูสุ มหาสาเลสุ สมนฺตา โยชเน นิธิ
ทนฺตคฺเคสุ มหานิธิ พาลคฺเคสุ จ เกปุเก



รุกฺขคฺเคสุ มหานิธิ โสฬเสเต มหานิธี
สหสฺสถาโม ปลฺลงฺโก สีวลาราธเนน จ
อาสึเสเถว ปุริโส น นิพฺพินฺเทยฺย ปณฺฑิโต
ปสฺสามิ โวหํ อตฺตานํ ยถา อิจฺฉึ ตถา อหุ
อาสึเสเถว ปุริโส น นิพฺพินฺเทยฺย ปณฺฑิโต
ปสฺสามิ โวหํ อตฺตานํ อุทกา ถลมุพฺภตํ
วายเมเถว ปุริโส น นิพฺพินฺเทยฺย ปณฺฑิโต
ปสฺสามิ โวหํ อตฺตานํ ยถา อิจฺฉึ ตถา อหุ
วายเมเถว ปุริโส น นิพฺพินฺเทยฺย ปณฺฑิโต
ปสฺสามิ โวหํ อตฺตานํ อุทกา ถลมุพฺภตํ
ทุกฺขูปนีโตปิ นโร สปญฺโญ
อาสํ น ฉินฺเทยฺย สุขาคมาย
พหู หิ ผสฺสา อหิตา หิตา จ
อวิตกฺกิตาโร มจฺจุมุปฺปชฺชนฺติ
อจินฺติตมฺปิ ภวติ จินฺติตมฺปิ วินสฺสติ
น หิ จินฺตามยา โภคา อิตฺถิยา ปุริสสฺส วา
อโปราณํ วต โภ ราชา สพฺพภุมฺโม ทิสํปติ
นาชฺช นจฺเจ นิสาเมติ น คีเต กุรุเต มโน
น มิเค นปิ อุยฺยาเน นปิ หํเส อุทิกฺขติ
มูโคว ตุณฺหีมาสีโน น อตฺถมนุสาสติ



สุขกามา รโหสีลา วคฺคพนฺธา อปารุตา
กสฺส นุ อชฺช อาราเม ทหรา วุฑฺฒา จ อจฺฉเร
อติกฺกนฺตวนถา ธีรา นโม เตสํ มเหสินํ
เย อุสฺสุกฺกมฺหิ โลกมฺหิ วิหรนฺติ อนุสฺสุกา
เต เฉตฺวา มจฺจุโน ชาลํ ตนฺตํ มายาวิโน ทฬฺหํ
สนฺทาลยนฺตา คจฺฉนฺติ โก เตสํ คติมาปเย
กทาหํ มิถิลํ ผีตํ วิภตฺตํ ภาคโส มิตํ
ปหาย ปพฺพชิสฺสามิ ตํ กทา สุ ภวิสฺสติ
กทาหํ มิถิลํ ผีตํ วิสาลํ สพฺพโต ปภํ
ปหาย ปพฺพชิสฺสามิ ตํ กทา สุ ภวิสฺสติ
กทาหํ มิถิลํ ผีตํ พหุปาการโตรณํ
ปหาย ปพฺพชิสฺสามิ ตํ กทา สุ ภวิสฺสติ
กทาหํ มิถิลํ ผีตํ ทฬฺหมฏฺฏาลโกฏฺฐกํ
ปหาย ปพฺพชิสฺสามิ ตํ กทา สุ ภวิสฺสติ
กทาหํ มิถิลํ ผีตํ สุวิภตฺตํ มหาปถํ
ปหาย ปพฺพชิสฺสามิ ตํ กทา สุ ภวิสฺสติ
กทาหํ มิถิลํ ผีตํ สุวิภตฺตนฺตราปณํ
ปหาย ปพฺพชิสฺสามิ ตํ กทา สุ ภวิสฺสติ
กทาหํ มิถิลํ ผีตํ ควสฺสรถปีฬิตํ
ปหาย ปพฺพชิสฺสามิ ตํ กทา สุ ภวิสฺสติ




กทาหํ มิถิลํ ผีตํ อารามวนมาลินึ
ปหาย ปพฺพชิสฺสามิ ตํ กทา สุ ภวิสฺสติ
กทาหํ มิถิลํ ผีตํ อุยฺยานวนมาลินึ
ปหาย ปพฺพชิสฺสามิ ตํ กทา สุ ภวิสฺสติ
กทาหํ มิถิลํ ผีตํ ปาสาทวรมาลินึ
ปหาย ปพฺพชิสฺสามิ ตํ กทา สุ ภวิสฺสติ
กทาหํ มิถิลํ ผีตํ ติปุรํ ราชพนฺธุนึ
มาปิตํ โสมนสฺเสน เวเทเหน ยสสฺสินา
ปหาย ปพฺพชิสฺสามิ ตํ กทา สุ ภวิสฺสติ
กทาหํ วิเทเห ผีเต นิจิเต ธมฺมรกฺขิเต
ปหาย ปพฺพชิสฺสามิ ตํ กทา สุ ภวิสฺสติ
กทาหํ วิเทเห ผีเต อเชยฺเย ธมฺมรกฺขิเต
ปหาย ปพฺพชิสฺสามิ ตํ กทา สุ ภวิสฺสติ
กทาหํ อนฺเตปุรํ รมฺมํ วิภตฺตํ ภาคโส มิตํ
ปหาย ปพฺพชิสฺสามิ ตํ กทา สุ ภวิสฺสติ
กทาหํ อนฺเตปุรํ รมฺมํ สุธามตฺติกเลปนํ
ปหาย ปพฺพชิสฺสามิ ตํ กทา สุ ภวิสฺสติ
กทาหํ อนฺเตปุรํ รมฺมํ สุจิคนฺธํ มโนรมํ
ปหาย ปพฺพชิสฺสามิ ตํ กทา สุ ภวิสฺสติ
กทาหํ กูฏาคาเร จ วิภตฺเต ภาคโส มิเต



ปหาย ปพฺพชิสฺสามิ ตํ กทา สุ ภวิสฺสติ
กทาหํ กูฏาคาเร จ สุธามตฺติกเลปเน
ปหาย ปพฺพชิสฺสามิ ตํ กทา สุ ภวิสฺสติ
กทาหํ กูฏาคาเร จ สุจิคนฺเธ มโนรเม
ปหาย ปพฺพชิสฺสามิ ตํ กทา สุ ภวิสฺสติ
กทาหํ กูฏาคาเร จ ลิตฺเต จนฺทนโผสิเต
ปหาย ปพฺพชิสฺสามิ ตํ กทา สุ ภวิสฺสติ
กทาหํ สุวณฺณปลฺลงฺเก โคณเก จิตฺตสนฺถเต
ปหาย ปพฺพชิสฺสามิ ตํ กทา สุ ภวิสฺสติ
กทาหํ มณิปลฺลงฺเก โคณเก จิตฺตสนฺถเต
ปหาย ปพฺพชิสฺสามิ ตํ กทา สุ ภวิสฺสติ
กทาหํ กปฺปาสโกเสยฺยํ โขมโกทุมฺพรานิ จ
ปหาย ปพฺพชิสฺสามิ ตํ กทา สุ ภวิสฺสติ
กทาหํ โปกฺขรณี รมฺมา จากวากปกูชิตา
มณฺฑาลเกหิ สญฺฉนฺนา ปทุมุปฺปลเกหิ จ
ปหาย ปพฺพชิสฺสามิ ตํ กทา สุ ภวิสฺสติ
กทาหํ หตฺถิคุมฺเพ จ สพฺพาลงฺการภูสิเต
สุวณฺณกจฺเฉ มาตงฺเค เหมกปฺปนิวาสเส
อารุเฬฺห คามนีเยภิ โตมรงฺกุสปาณิภิ
ปหาย ปพฺพชิสฺสามิ ตํ กทา สุ ภวิสฺสติ



กทาหํ อสฺสคุมฺเพ จ สพฺพาลงฺการภูสิเต
อาชานีเยว ชาติยา สินฺธเว สีฆวาหเน
อารุเฬฺห คามนีเยภิ อินฺทิยาจาปธาริภิ
ปหาย ปพฺพชิสฺสามิ ตํ กทา สุ ภวิสฺสติ
กทาหํ รถเสนิโย สนฺนทฺเธ อุสฺสิตทฺธเช
ทีเป อโถปิ เวยฺยคฺเฆ สพฺพาลงฺการภูสิเต
อารุเฬฺห คามนีเยภิ จาปหตฺเถหิ จมฺมิภิ
ปหาย ปพฺพชิสฺสามิ ตํ กทา สุ ภวิสฺสติ
กทาหํ โสวณฺณรเถ สนฺนทฺเธ อุสฺสิตทฺธเช
ทีเป อโถปิ เวยฺยคฺเฆ สพฺพาลงฺการภูสิเต
อารุเฬฺห คามนีเยภิ จาปหตฺเถหิ จมฺมิภิ
ปหาย ปพฺพชิสฺสามิ ตํ กทา สุ ภวิสฺสติ
กทาหํ สชฺฌุรเถ จ สนฺนทฺเธ อุสฺสิตทฺธเช
ทีเป อโถปิ เวยฺยคฺเฆ สพฺพาลงฺการภูสิเต
อารุเฬฺห คามนีเยภิ จาปหตฺเถหิ จมฺมิภิ
ปหาย ปพฺพชิสฺสามิ ตํ กทา สุ ภวิสฺสติ
กทาหํ อสฺสรเถ จ สนฺนทฺเธ อุสฺสิตทฺธเช
ทีเป อโถปิ เวยฺยคฺเฆ สพฺพาลงฺการภูสิเต
อารุเฬฺห คามนีเยภิ จาปหตฺเถหิ จมฺมิภิ
ปหาย ปพฺพชิสฺสามิ ตํ กทา สุ ภวิสฺสติ



กทาหํ โอฏฺฐรเถ จ สนฺนทฺเธ อุสฺสิตทฺธเช
ทีเป อโถปิ เวยฺยคฺเฆ สพฺพาลงฺการภูสิเต
อารุเฬฺห คามนีเยภิ จาปหตฺเถหิ จมฺมิภิ
ปหาย ปพฺพชิสฺสามิ ตํ กทา สุ ภวิสฺสติ
กทาหํ โคณรเถ จ สนฺนทฺเธ อุสฺสิตทฺธเช
ทีเป อโถปิ เวยฺยคฺเฆ สพฺพาลงฺการภูสิเต
อารุเฬฺห คามนีเยภิ จาปหตฺเถหิ จมฺมิภิ
ปหาย ปพฺพชิสฺสามิ ตํ กทา สุ ภวิสฺสติ
กทาหํ อชรเถ จ สนฺนทฺเธ อุสฺสิตทฺธเช
ทีเป อโถปิ เวยฺยคฺเฆ สพฺพาลงฺการภูสิเต
อารุเฬฺห คามนีเยภิ จาปหตฺเถหิ จมฺมิภิ
ปหาย ปพฺพชิสฺสามิ ตํ กทา สุ ภวิสฺสติ
กทาหํ เมณฺฑรเถ จ สนฺนทฺเธ อุสฺสิตทฺธเช
ทีเป อโถปิ เวยฺยคฺเฆ สพฺพาลงฺการภูสิเต
อารุเฬฺห คามนีเยภิ จาปหตฺเถหิ จมฺมิภิ
ปหาย ปพฺพชิสฺสามิ ตํ กทา สุ ภวิสฺสติ
กทาหํ มิครเถ จ สนฺนทฺเธ อุสฺสิตทฺธเช
ทีเป อโถปิ เวยฺยคฺเฆ สพฺพาลงฺการภูสิเต
อารุเฬฺห คามนีเยภิ จาปหตฺเถหิ จมฺมิภิ
ปหาย ปพฺพชิสฺสามิ ตํ กทา สุ ภวิสฺสติ


กทาหํ หตฺถาโรเห จ สพฺพาลงฺการภูสิเต
นีลจมฺมธเร สูเร โตมรงฺกุสปาณิโน
ปหาย ปพฺพชิสฺสามิ ตํ กทา สุ ภวิสฺสติ
กทาหํ อสฺสาโรเห จ สพฺพาลงฺการภูสิเต
นีลจมฺมธเร สูเร อินฺทิยาจาปธาริโน
ปหาย ปพฺพชิสฺสามิ ตํ กทา สุ ภวิสฺสติ
กทาหํ รถาโรเห จ สพฺพาลงฺการภูสิเต
นีลจมฺมธเร สูเร จาปหตฺเถ กลาปิโน
ปหาย ปพฺพชิสฺสามิ ตํ กทา สุ ภวิสฺสติ
กทาหํ ธนุคฺคเห จ สพฺพาลงฺการภูสิเต
นีลจมฺมธเร สูเร จาปหตฺเถ กลาปิโน
ปหาย ปพฺพชิสฺสามิ ตํ กทา สุ ภวิสฺสติ
กทาหํ ราชปุตฺเต จ สพฺพาลงฺการภูสิเต
จิตฺรจมฺมธเร สูเร กญฺจนาเวฬุธาริโน
ปหาย ปพฺพชิสฺสามิ ตํ กทา สุ ภวิสฺสติ
กทาหํ อริยคเณ วตฺถวนฺเต อลงฺกเต
หริจนฺทนลิตฺตงฺเค กาสิกุตฺตมธาริโน
ปหาย ปพฺพชิสฺสามิ ตํ กทา สุ ภวิสฺสติ โ
กทาหํ อมจฺจคเณ สพฺพาลงฺการภูสิเต
ปีตจมฺมธเร สูเร ปุรโต คจฺฉมาลิโน




ปหาย ปพฺพชิสฺสามิ ตํ กทา สุ ภวิสฺสติ
กทาหํ สตฺตสตา ภริยา สพฺพาลงฺการภูสิตา
ปหาย ปพฺพชิสฺสามิ ตํ กทา สุ ภวิสฺสติ
กทาหํ สตฺตสตา ภริยา สุสญฺญา ตนุมชฺฌิมา
ปหาย ปพฺพชิสฺสามิ ตํ กทา สุ ภวิสฺสติ
กทาหํ สตฺตสตา ภริยา อสฺสวา ปิยภาณินี
ปหาย ปพฺพชิสฺสามิ ตํ กทา สุ ภวิสฺสติ
กทาหํ สตปลกํสํ โสวณฺณํ สตราชิกํ
ปหาย ปพฺพชิสฺสามิ ตํ กทา สุ ภวิสฺสติ
กทา สุ มํ หตฺถิคุมฺพา สพฺพาลงฺการภูสิตา
สุวณฺณกจฺฉา มาตงฺคา เหมกปฺปนิวาสสา
อารุฬฺหา คามนีเยภิ โตมรงฺกุสปาณิภิ
ยนฺตํ มํ นานุยิสฺสนฺติ ตํ กทา สุ ภวิสฺสติ
กทา สุ มํ อสฺสคุมฺพา สพฺพาลงฺการภูสิตา
อาชานียาว ชาติยา สินฺธวา สีฆวาหนา
อารุฬฺหา คามนีเยภิ อินฺทิยาจาปธาริภิ
ยนฺตํ มํ นานุยิสฺสนฺติ ตํ กทา สุ ภวิสฺสติ
กทา สุ มํ รถเสนิโย สนฺนทฺธา อุสฺสิตทฺธชา
ทีปา อโถปิ เวยฺยคฺฆา สพฺพาลงฺการภูสิตา
อารุฬฺหา คามนีเยภิ จาปหตฺเถหิ จมฺมิภิ


ยนฺตํ มํ นานุยิสฺสนฺติ ตํ กทา สุ ภวิสฺสติ
กทา สุ มํ สุวณฺณรถา สนฺนทฺธา อุสฺสิตทฺธชา
ทีปา อโถปิ เวยฺยคฺฆา สพฺพาลงฺการภูสิตา
อารุฬฺหา คามนีเยภิ จาปหตฺเถหิ จมฺมิภิ
ยนฺตํ มํ นานุยิสฺสนฺติ ตํ กทา สุ ภวิสฺสติ
กทา สุ มํ สชฺฌุรถา สนฺนทฺธา อุสฺสิตทฺธชา
ทีปา อโถปิ เวยฺยคฺฆา สพฺพาลงฺการภูสิตา
อารุฬฺหา คามนีเยภิ จาปหตฺเถหิ จมฺมิภิ
ยนฺตํ มํ นานุยิสฺสนฺติ ตํ กทา สุ ภวิสฺสติ
กทา สุ มํ อสฺสรถา สนฺนทฺธา อุสฺสิตทฺธชา
ทีปา อโถปิ เวยฺยคฺฆา สพฺพาลงฺการภูสิตา
อารุฬฺหา คามนีเยภิ จาปหตฺเถหิ จมฺมิภิ
ยนฺตํ มํ นานุยิสฺสนฺติ ตํ กทา สุ ภวิสฺสติ
กทา สุ มํ โอฏฺฐรถา สนฺนทฺธา อุสฺสิตทฺธชา
ทีปา อโถปิ เวยฺยคฺฆา สพฺพาลงฺการภูสิตา
อารุฬฺหา คามนีเยภิ จาปหตฺเถหิ จมฺมิภิ
ยนฺตํ มํ นานุยิสฺสนฺติ ตํ กทา สุ ภวิสฺสติ
กทา สุ มํ โคณรถา สนฺนทฺธา อุสฺสิตทฺธชา
ทีปา อโถปิ เวยฺยคฺฆา สพฺพาลงฺการภูสิตา
อารุฬฺหา คามนีเยภิ จาปหตฺเถหิ จมฺมิภิ


ยนฺตํ มํ นานุยิสฺสนฺติ ตํ กทา สุ ภวิสฺสติ
กทา สุ มํ อชรถา สนฺนทฺธา อุสฺสิตทฺธชา
ทีปา อโถปิ เวยฺยคฺฆา สพฺพาลงฺการภูสิตา
อารุฬฺหา คามนีเยภิ จาปหตฺเถหิ จมฺมิภิ
ยนฺตํ มํ นานุยิสฺสนฺติ ตํ กทา สุ ภวิสฺสติ
กทา สุ มํ เมณฺฑรถา สนฺนทฺธา อุสฺสิตทฺธชา
ทีปา อโถปิ เวยฺยคฺฆา สพฺพาลงฺการภูสิตา
อารุฬฺหา คามนีเยภิ จาปหตฺเถหิ จมฺมิภิ
ยนฺตํ มํ นานุยิสฺสนฺติ ตํ กทา สุ ภวิสฺสติ
กทา สุ มํ มิครถา สนฺนทฺธา อุสฺสิตทฺธชา
ทีปา อโถปิ เวยฺยคฺฆา สพฺพาลงฺการภูสิตา
อารุฬฺหา คามนีเยภิ จาปหตฺเถหิ จมฺมิภิ
ยนฺตํ มํ นานุยิสฺสนฺติ ตํ กทา สุ ภวิสฺสติ
กทา สุ มํ หตฺถาโรหา สพฺพาลงฺการภูสิตา
นีลจมฺมธรา สูรา โตมรงฺกุสปาณิโน
ยนฺตํ มํ นานุยิสฺสนฺติ ตํ กทา สุ ภวิสฺสติ
กทา สุ มํ อสฺสาโรหา สพฺพาลงฺการภูสิตา
นีลจมฺมธรา สูรา อินฺทิยาจาปธาริโน
ยนฺตํ มํ นานุยิสฺสนฺติ ตํ กทา สุ ภวิสฺสติ
กทา สุ มํ รถาโรหา สพฺพาลงฺการภูสิตา


นีลจมฺมธรา สูรา จาปหตฺถา กลาปิโน
ยนฺตํ มํ นานุยิสฺสนฺติ ตํ กทา สุ ภวิสฺสติ
กทา สุ มํ ธนุคฺคหา สพฺพาลงฺการภูสิตา
นีลจมฺมธรา สูรา จาปหตฺถา กลาปิโน
ยนฺตํ มํ นานุยิสฺสนฺติ ตํ กทา สุ ภวิสฺสติ
กทา สุ มํ ราชปุตฺตา สพฺพาลงฺการภูสิตา
จิตฺรจมฺมธรา สูรา กญฺจนาเวฬธาริโน
ยนฺตํ มํ นานุยิสฺสนฺติ ตํ กทา สุ ภวิสฺสติ
กทา สุ มํ อริยคณา วตฺถวนฺตา อลงฺกตา
หริจนฺทนลิตฺตงฺคา กาสิกุตฺตมธาริโน
ยนฺตํ มํ นานุยิสฺสนฺติ ตํ กทา สุ ภวิสฺสติ
กทา สุ มํ อมจฺจคณา สพฺพาลงฺการภูสิตา
ปีตจมฺมธรา สูรา ปุรโต คจฺฉมาลินี
ยนฺตํ มํ นานุยิสฺสนฺติ ตํ กทา สุ ภวิสฺสติ
กทา สุ มํ สตฺตสตา ภริยา สพฺพาลงฺการภูสิตา
ยนฺตํ มํ นานุยิสฺสนฺติ ตํ กทา สุ ภวิสฺสติ
กทา สุ มํ สตฺตสตา ภริยา สุสญฺญา ตนุมชฺฌิมา
ยนฺตํ มํ นานุยิสฺสนฺติ ตํ กทา สุ ภวิสฺสติ
กทา สุ มํ สตฺตสตา ภริยา อสฺสวา ปิยภาณินี
ยนฺตํ มํ นานุยิสฺสนฺติ ตํ กทา สุ ภวิสฺสติ



กทาหํ ปตฺตํ คเหตฺวาน มุณฺโฑ สงฺฆาฏิปารุโต
ปิณฺฑิกาย จริสฺสามิ ตํ กทา สุ ภวิสฺสติ
กทาหํ ปํสุกูลานํ อุชฺฌิตานํ มหาปเถ
สงฺฆาฏึ ธารยิสฺสามิ ตํ กทา สุ ภวิสฺสติ
กทาหํ สตฺตาหํ เมเฆ โอวุฏฺเฐ อลฺลจีวโร
ปิณฺฑิกาย จริสฺสามิ ตํ กทา สุ ภวิสฺสติ
กทาหํ สพฺพณฺหํ คนฺตฺวา รุกฺขา รุกฺขํ วนา วนํ
อนเปกฺโข จริสฺสามิ ตํ กทา สุ ภวิสฺสติ
กทาหํ คิริทุคฺเคสุ ปหีนภยเภรโว
อทุติโย คมิสฺสามิ ตํ กทา สุ ภวิสฺสติ
กทาหํ วีณรุชฺชโกว สตฺตตนฺตึ มโนรมํ
จิตฺตํ อุชุํ กริสฺสามิ ตํ กทา สุ ภวิสฺสติ
กทาหํ รถกาโรว ปริกนฺตํ อุปาหนํ
กามสํโยชเน เฉจฺฉํ เย ทิพฺเพ เย จ มานุเส
ตา จ สตฺตสตา ภริยา สพฺพาลงฺการภูสิตา
พาหา ปคฺคยฺห ปกฺกนฺทุํ กสฺมา โน วิชหิสฺสสิ
ตา จ สตฺตสตา ภริยา สุสญฺญา ตนุมชฺฌิมา
พาหา ปคฺคยฺห ปกฺกนฺทุํ กสฺมา โน วิชหิสฺสสิ
ตา จ สตฺตสตา ภริยา อสฺสวา ปิยภาณินี
พาหา ปคฺคยฺห ปกฺกนฺทุํ กสฺมา โน วิชหิสฺสสิ





ตา จ สตฺตสตา ภริยา สพฺพาลงฺการภูสิตา
หิตฺวา สมฺปทวี ราชา ปพฺพชฺชาย ปุรกฺขิโต
ตา จ สตฺตสตา ภริยา สุสญฺญา ตนุมชฺฌิมา
หิตฺวา สมฺปทวี ราชา ปพฺพชฺชาย ปุรกฺขิโต
ตา จ สตฺตสตา ภริยา อสฺสวา ปิยภาณินี
หิตฺวา สมฺปทวี ราชา ปพฺพชฺชาย ปุรกฺขิโต
หิตฺวา สตปลฺลกํสํ โสวณฺณํ สตราชิกํ
อคฺคหิ มตฺติกาปตฺตํ ตํ ทุติยาภิเสจนํ
เภสฺมา อคฺคิสมา ชาลา โกสา ฑยฺหนฺติ ภาคโส
รชตํ ชาตรูปญฺจ มุตฺตา เวฬุริยา พหู
มณโย สงฺขมุตฺตา จ วตฺถกํ หริจนฺทนํ
อชินํ ทนฺตภณฺฑญฺจ โลหํ กาฬายสํ พหุํ
เอหิ ราช นิวตฺตสฺสุ มา เต ตํ วินสฺสา ธนํ
สุสุขํ วต ชีวาม เยสนฺโน นตฺถิ กิญฺจนํ
มิถิลาย ฑยฺหมานาย น เม กิญฺจิ อฑยฺหถ
อฏวิโย สมุปฺปนฺนา รฏฺฐํ วิทฺธํสยนฺติ เต
เอหิ ราช นิวตฺตสฺสุ มา รฏฺฐํ วินสฺสา อิทํ
สุสุขํ วต ชีวาม เยสนฺโน นตฺถิ กิญฺจนํ
รฏฺเฐ วิลุมฺปมานมฺหิ น เม กิญฺจิ อหารถ



สุสุขํ วต ชีวาม เยสนฺโน นตฺถิ กิญฺจนํ
ปีติภกฺขา ภวิสฺสาม เทวา อาภสฺสรา ยถา
กิเมฺหโส มหโต โฆโส กา นุ คาเมว กีฬิยา
สมณ เตฺวว ปุจฺฉามิ กตฺเถโสภิสโฏ ชโน
มมํ โอหาย คจฺฉนฺตํ เอตฺเถโสภิสโฏ ชโน
สีมาติกฺกมนํ ยนฺตํ มุนิโมนสฺส ปตฺติยา
มิสฺสํ นนฺทีหิ คจฺฉนฺตํ กึ ชานมนุปุจฺฉสิ
มาสฺสุ ติณฺโณ อมญฺญิตฺโถ สรีรํ ธารยํ อิมํ
อตีรเณยฺยมิทํ กมฺมํ พหู หิ ปริปนฺถโย
โก นุ เม ปริปนฺถสฺส มม เอวํวิหาริโน
โย เนว ทิฏฺเฐ นาทิฏฺเฐ กามานมภิปตฺถเย
นิทฺทา ตนฺทิ วิชมฺภิตา อรติ ภตฺตสมฺมโท
อาวสนฺติ สรีรฏฺฐา พหู หิ ปริปนฺถโย
กลฺยาณํ วต มํ ภวํ พฺราหฺมณ อนุสาสสิ
พฺราหฺมณ เตฺวว ปุจฺฉามิ โก นุ ตฺวมสิ มาริส
นารโท อิติ นาเมน กสฺสโป อิติ มํ วิทู
โภโต สงฺกาเส อาคจฺฉึ สาธุ สพฺภิ สมาคโม
ตสฺส เต สพฺโพ อานนฺโท วิหาโร อุปวตฺตตุ
ยทูนํ ตํ ปริปูเรหิ ขนฺติยา อุปสเมน จ
ปสารย สนฺนตญฺจ อุนฺนตญฺจ ปหารย



กมฺมํ วิชฺชญฺจ ธมฺมญฺจ สกฺกตฺวาน ปริพฺพช
พหู หตฺถี จ อสฺเส จ นคเร ชนปทานิ จ
หิตฺวา ชนก ปพฺพชิโต กปาเล รติมชฺฌคา
กจฺจิ นุ เต ชานปทา มิตฺตามจฺจา จ ญาตกา
ทูภึ อกํสุ ชนก กสฺมา เต ตํ อรุจฺจถ
น มิคาชิน ชาตุจฺเฉ อหํ กิญฺจิ กุทาจนํ
อธมฺเมน ชิเน ญาตึ น จาปิ ญาตโย มมํ
ทิสฺวาน โลกวตฺตนฺตํ ขชฺชนฺตํ กทฺทมีกตํ
หญฺญเร วชฺฌเร เจตฺถ ยตฺถ สนฺโน ปุถุชฺชโน
เอตาหํ อุปมํ กตฺวา ภิกฺขโกสฺมิ มิคาชิน
โก นุ เต ภควา สตฺถา กสฺเสตํ วจนํ สุจึ
น หิ กปฺปํ วา วิชฺชํ วา ปจฺจกฺขาย รเถสภ
สมณมาหุ วตฺตนฺตํ ยถา ทุกฺขสฺสติกฺกโม
น มิคาชน ชาตุจฺเฉ อหํ กิญฺจิ กุทาจนํ
สมณํ พฺราหฺมณํ วาปิ สกฺกตฺวา อนุปาวิสึ
มหตา จานุภาเวน คจฺฉนฺโต สิริยา ชลํ
คียมาเนสุ คีเตสุ วชฺชมาเนสุ วคฺคุสุ
ตูริยตาลิตสงฺฆุฏฺเฐ สมฺมตาลสมาหิเต
ส มิคาชิน มทฺทกฺขึ ผลึ อมฺพํ ติโรจฺฉทํ
ตุทมานํ มนุสฺเสหิ ผลกาเมหิ ชนฺตุภิ




โส โขหตํ สิรึ หิตฺวา โอโรหิตฺวา มิคาชิน
มูลํ อมฺพสฺสุปาคญฺฉึ ผลิโน นิปฺผลสฺส จ
ผลึ อมฺพํ หตํ ทิสฺวา วิทฺธสฺตํ วินลีกตํ
อเถกํ อิตรํ อมฺพํ นีโลภาสํ มโนรมํ
เอวเมว นูนเมฺหปิ อิสฺสเร พหุกณฺฏเก
อมิตฺตา โน วธิสฺสนฺติ ยถา อมฺโพ ผลี หโต
อชินมฺหิ หญฺญเต ทีปิ นาโค ทนฺเตหิ หญฺญติ
ธนมฺหิ ธนิโน หนฺติ อนิเกตมสนฺถวํ
ผลี อมฺโพ อผโล จ เต สตฺถาโร อุโภ มม
สพฺโพ ชโน สพฺยาธิโต ราชา ปพฺพชิโต อิติ
หตฺถาโรหา อนีกฏฺฐา รถิกา ปตฺติการกา
อสฺสาสยิตฺวา ชนตํ ฐปยิตฺวา ปฏิจฺฉทํ
ปุตฺตํ รชฺเช ฐเปตฺวาน อถ ปจฺฉา ปพฺพชิสฺสสิ
จตฺตา มยา ชานปทา มิตฺตามจฺจา จ ญาตกา
สนฺติ ปุตฺตา วิเทหานํ ทีฆาวุ รฏฺฐวฑฺฒโน
เต รชฺชํ การยิสฺสนฺติ มิถิลายํ ปชาปติ
เอหิ ตํ อนุสิกฺขามิ ยํ วากฺยํ มม รุจฺจติ
รชฺชํ ตุวํ การยนฺตี ปาปํ ทุจฺจริตํ พหุํ
กาเยน วาจา มนสา เยน คจฺฉสิ ทุคฺคตึ
ปรทินฺนเกน ปรนิฏฺฐิเตน
ปิณฺเฑน ยาเปติ ส ธีรธมฺโม



โยปิ จตุตฺเถ ภตฺตกาเล น ภุญฺเช
อชฺฌุฏฺฐมาริว ขุทาย มิยฺเย
น เตฺวว ปิณฺฑํ ลุลิตํ อนริยํ
กุลปุตฺตรูโป สปฺปุริโส นุ เสเว
ตยิทํ น สาธุ ตยิทํ น สุฏฺฐุ
สุนขุจฺฉิฏฺฐกํ ชนก ภุญฺชเส ตุวํ
น จาปิ เม สีวลิ โส อภกฺโข
ยํ โหติ จตฺตํ คิหิโน สุนขสฺส วา
เยเกจิ โภคา อิธ ธมฺมลทฺธา
สพฺโพ โส ภกฺโข อนวโยติ วุตฺโต
กุมาริเก อุปเสนิเย นิจฺจํ นิคฺคลมณฺฑิเต
กสฺมา เต เอโก ภุโช ชนติ เอโก เต น ชนตี ภุโช
อิมสฺมึ เม สมณ หตฺเถ ปฏิมุกฺกา ทุนีวรา
สงฺฆฏฺฏา ชายเต สทฺโท ทุติยสฺเสว สา คติ
อิมสฺมึ เม สมณ หตฺเถ ปฏิมุกฺโก เอกนีวโร
โส อทุติโย น ชนติ มุนิภูโตว ติฏฺฐติ
วิวาทปฺปตฺโต ทุติโย เกเนโก วิวทิสฺสติ
ตสฺส เต สคฺคกามสฺส เอกตฺตมุปโรจตํ
สุณสิ สีวลิ คาถา กุมาริยา ปเวทิตา
เปสิยา มํ ครหิตฺโถ ทุติยสฺเสว สา คติ




อยํ เทฺวธา ปโถ ภทฺเท อนุจิณฺโณ ปถาวิหิ
เตสํ ตฺวํ เอกํ คณฺหาหิ อหเมกํ ปุนาปรํ
มา จ มํ ตฺวํ ปติ เมติ นาหํ ภริยาติ ตํ ปุน
อิมเมว กถยนฺตา ถูณํ นครมุปาคมม
โกฏฺฐเก อุสุการสฺส ภตฺตกาเล อุปฏฺฐิเต
ตตฺร จ โส อุสุกาโร เอกํ ทณฺฑํ อุชุํ กตํ
เอกญฺจ จกฺขุํ นิคฺคยฺห ชิมฺหเมเกน เปกฺขติ
เอวนฺโน สาธุ ปสฺสสิ อุสุการ สุโณหิ เม
ยเทกํ จกฺขุํ นิคฺคยฺห ชิมฺหเมเกน เปกฺขสิ
ทฺวีหิ สมณ จกฺขูหิ วิสาลํ วิย ขายติ
อปฺปตฺวา ปรมํ ลิงฺคํ นุชุภาวาย กปฺปติ
เอกญฺจ จกฺขุํ นิคฺคยฺห ชิมฺหเมเกน เปกฺขโต
สมฺปตฺวา ปรมํ ลิงฺคํ อุชุภาวาย กปฺปติ
วิวาทปฺปตฺโต ทุติโย เกเนโก วิวทิสฺสติ
ตสฺส เต สคฺคกามสฺส เอกตฺตมุปโรจตํ
สุณสิ สีวลิ คาถา อุสุกาเรน เวทิตา
เปสิยา มํ ครหิตฺโถ ทุติยสฺเสว สา คติ
อยํ เทฺวธา ปโถ ภทฺเท อนุจิณฺโณ ปถาวิหิ
เตสํ ตฺวํ เอกํ คณฺหาหิ อหเมกํ ปุนาปรํ
เนว มํ ตฺวํ ปติ เมติ นาหํ ภริยาติ ตํ ปุน



มุญฺชา อิสกา ปพฺยูฬฺหา เอกา วิหร สีวลีติ
มหาชนกชาตกํ ทุติยํ

สุวณฺณสามชาตกํ
โก นุ มํ อุสุนา วิชฺฌิ ปมตฺตํ อุทหาริกํ
ขตฺติโย พฺราหฺมโณ เวสฺโส โก มํ วิทฺธา นิลียสิ
น เม มํสานิ ขชฺชานิ จมฺเมนตฺโถ น วิชฺชติ
อถ เกน นุ วณฺเณน วิทฺเธยฺยํ มํ อมญฺญถ
โก วา ตฺวํ กสฺส วา ปุตฺโต กถํ ชาเนมุ ตํ มยํ
ปุฏฺโฐ เม สมฺม อกฺขาหิ กึ มํ วิทฺธา นิลียสิ
ราชาหมสฺมิ กาสีนํ ปิลยกฺโขติ มํ วิทู
โลภา รฏฺฐํ ปหิตฺวาน มิคเมสํ จรามหํ
อิสฺสตฺเถ จสฺมิ กุสโล ทฬฺหธมฺโมติ วิสฺสุโต
นาโคปิ เม น มุญฺเจยฺย อาคโต อุสุปาตนํ
โก วา ตฺวํ กสฺส วา ปุตฺโต กถํ ชาเนมุ ตํ มยํ
ปิตุโน อตฺตโน จาปิ นามโคตฺตํ ปเวทย
เนสาทปุตฺโต ภทฺทนฺเต สาโม อิติ มํ ญาตโย
อามนฺตยึสุ ชีวนฺตํ สฺวาชฺเชวงฺคโต สเย
วิทฺโธสฺมิ ปุถุสลฺเลน สวิเสน ยถา มิโค
สกมฺหิ โลหิเต ราช ปสฺส เสมิ ปริปฺลุโต




ปฏิวามคตํ สลฺลํ ปสฺส ถิมฺหามิ โลหิตํ
อาตุโร ตฺยานุปุจฺฉามิ กึ มํ วิทฺธา นิลียสิ
อชินมฺหิ หญฺญเต ทีปิ นาโค ทนฺเตหิ หญฺญเต
อถ เกน นุ วณฺเณน วิทฺเธยฺยํ มํ อมญฺญถ
มิโค อุปฏฺฐิโต อาสิ อาคโต อุสุปาตนํ
ตํ ทิสฺวา อุพฺพิชฺชิ สาม เตน โกโธ มมาวิสิ
ยโต สรามิ อตฺตานํ ยโต ปตฺโตสฺมิ วิญฺญุตํ
น มํ มิคา อุตฺราสนฺติ อรญฺเญ สาปทานิปิ
ยโต นิธึ ปริหารึ ยโต ปตฺโตสฺมิ โยพฺพนํ
น มํ มิคา อุตฺราสนฺติ อรญฺเญ สาปทานิปิ
ภีรู กึปุริสา ราช ปพฺพเต คนฺธมาทเน
สมฺโมทมานา คจฺฉาม ปพฺพตานิ วนานิ จ
อถ เกน นุ วณฺเณน อุตฺราสนฺติ มิคา มมํ
น ตํ ตส มิโค สาม กินฺตาหํ อลิกํ ภเณ
โกธโลภาภิภูตาหํ อุสุํ เต ตํ อวิสฺสชึ
กุโต นุ สาม อาคมฺม กสฺส วา ปหิโต ตุวํ
อุทหาโร นทึ คจฺฉ อาคโต มิคสมฺมตํ
อนฺธา มาตาปิตา มยฺหํ เต ภรามิ พฺรหาวเน
เตสาหํ อุทกหาโร อาคโต มิคสมฺมตํ
อตฺถิ เนสํ อุสามตฺตํ อถ สาหสฺส ชีวิตํ




อุทกสฺส อลาเภน มญฺเญ อนฺธา มริสฺสเร
น เม อิทํ ตถา ทุกฺขํ ลพฺภา หิ ปุมุนา อิทํ
ยญฺจ อมฺมํ น ปสฺสามิ ตํ เม ทุกฺขตรํ อิโต
น เม อิทํ ตถา ทุกฺขํ ลพฺภา หิ ปุมุนา อิทํ
ยญฺจ ตาตํ น ปสฺสามิ ตํ เม ทุกฺขตรํ อิโต
สา นูน กปณา อมฺมา จิรํ รตฺตาย รุจฺฉติ
อฑฺฒรตฺเตว รตฺเต วา นทีว อวสุสฺสติ
โส นูน กปโณ ตาโต จิรํ รตฺตาย รุจฺฉติ
อฑฺฒรตฺเตว รตฺเต วา นทีว อวสุสฺสติ
อุฏฺฐานปาทจริยาย ราช สมฺพาหนสฺส จ
สาม ตาต วิลปนฺตา หิณฺฑิสฺสนฺติ พฺรหาวเน
อิทมฺปิ ทุติยํ สลฺลํ กมฺเปติ หทยํ มม
ยญฺจ อนฺเธ น ปสฺสามิ มญฺเญ หิสฺสามิ ชีวิตํ
มา พาฬฺหํ ปริเทเวสิ สาม กลฺยาณทสฺสน
อหํ กมฺมกโร หุตฺวา ภริสฺสนฺเต พฺรหาวเน
อิสฺสตฺเถ จสฺมิ กุสโล ทฬฺหธมฺโมติ วิสฺสุโต
อหํ กมฺมกโร หุตฺวา ภริสฺสนฺเต พฺรหาวเน
มิคานํ วิฆาสมนฺเวสํ วนมูลผลานิ จ
อหํ กมฺมกโร หุตฺวา ภริสฺสนฺเต พฺรหาวเน
กตมนฺตํ วนํ สาม ยตฺถ มาตาปิตา ตว



อหนฺเต ตถา ภริสฺสํ ยถา เต อภรี ตุวํ
อยํ เอกปที ราช โยยํ อุสฺสีสเก มม
อิโต คนฺตฺวา อฑฺฒโฆสํ ตตฺถ เนสํ อคารกํ
ยตฺถ มาตาปิตา มยฺหํ เต ภรสฺสุ อิโต คโต
นโม เต กาสิราชตฺถุ นโม เต กาสิวฑฺฒน
อนฺธา มาตาปิตา มยฺหํ เต ภรสฺสุ พฺรหาวเน
อญฺชลินฺเต ปคฺคณฺหามิ กาสิราช นมตฺถุ เต
มาตรํ ปิตรํ มยฺหํ วุตฺโต วชฺชาสิ วนฺทนํ
อิทํ วตฺวาน โส สาโม ยุวา กลฺยาณทสฺสโน
มุจฺฉิโต วิสเวเคน วิสญฺญี สมปชฺชถ
ส ราชา ปริเทเวสิ พหุํ การุญฺญสญฺหิตํ
อชรามโรหํ อาสึ อชฺเชตํ ญามิ โน ปุเร
สามํ กาลกตํ ทิสฺวา นตฺถิ มจฺจุสฺส นาคโม
ยสฺสุ มํ ปฏิมนฺเตติ สวิเสน สมปฺปิโต
สฺวาชฺเชวงฺคเต กาเล น กิญฺจิมภิภาสติ
นิรยํ นูน คจฺฉามิ เอตฺถ เม นตฺถิ สํสโย
ตทา หิ ปกตํ ปาปํ จิรํ รตฺตาย กิพฺพิสํ
ภวนฺติ ตสฺส วตฺตาโร คาเม กิพฺพิสการโก
อรญฺเญ นิมฺมนุสฺสมฺหิ โก มํ วตฺตุมรหติ
สารยนฺติ หิ กมฺมานิ คาเม สงฺคจฺฉ มาณวา



อรญฺเญ นิมฺมนุสฺสมฺหิ โก นุ มํ สารยิสฺสติ
สา เทวตา อนฺตรหิตา ปพฺพเต คนฺธมาทเน
รญฺโญว อนุกมฺปาย อิมา คาถา อภาสถ
อาคุํ กิร มหาราช อกริ กมฺมทุกฺกฏํ
อทูสกา ปิตาปุตฺตา ตโย เอกูสุนา หตา
เอหิ ตํ อนุสิกฺขามิ ยถา เต สุคตี สิยา
ธมฺเมนนฺเธว เน โปส มญฺเญหํ สุคตี สิยา
ส ราชา ปริเทวิตฺวา พหุํ การุญฺญสญฺหิตํ
อุทกกุมฺภมาทาย ปกฺกามิ ทกฺขิณามุโข
กสฺส นุ เอโส ปทสทฺโท มนุสฺสสฺเสว อาคโต
เนโส สามสฺส นิคฺโฆโส โก นุ ตฺวมสิ มาริส
สนฺตํ หิ สาโม วชติ สนฺตํ ปาทานิ เนยติ
เนโส สามสฺส นิคฺโฆโส โก นุ ตฺวมสิ มาริส
ราชาหมสฺมิ กาสีนํ ปิลยกฺโขติ มํ วิทู
โลภา รฏฺฐํ ปหิตฺวาน มิคเมสํ จรามหํ
อิสฺสตฺเถ จสฺมิ กุสโล ทฬฺหธมฺโมติ วิสฺสุโต
นาโคปิ เม น มุญฺเจยฺย อาคโต อุสุปาตนํ
สฺวาคตนฺเต มหาราช อโถ เต อทุราคตํ
อิสฺสโรสิ อนุปฺปตฺโต ยํ อิธตฺถิ ปเวทย
ติณฺฑุกานิ ปิยาลานิ มธุเก กาสมาริโย



ผลานิ ขุทฺทกปฺปานิ ภุญฺช ราช วรํ วรํ
อิทมฺปิ ปานียํ สีตํ อาภตํ คิริคพฺภรา
อิโต ปิว มหาราช สเจ ตฺวํ อภิกงฺขสิ
นาลํ อนฺธา วเน ทฏฺฐุํ โก นุ โว ผลมาหริ
อนนฺธสฺเสวายํ สมฺมา นิวาโป มยฺห ขายติ
ทหโร ยุวา นาติพฺรหา สาโม กลฺยาณทสฺสโน
ทีฆสฺส เกสา อสิตา อโถ สุนคฺคเวลฺลิตา
โส หเว ผลมาหริตฺวา อิโต อาทาย กมณฺฑลุํ
นทึ คโต อุทหาโร มญฺเญ น ทูรมาคโต
อหนฺตํ อวธึ สามํ โย ตุยฺหํ ปริจารโก
ยํ กุมารํ ปเวเทถ สามํ กลฺยาณทสฺสนํ
ทีฆสฺส เกสา อสิตา อโถ สุนคฺคเวลฺลิตา
เตสุ โลหิตลิตฺเตสุ เสติ สาโม มยา หโต
เกน ทุกูล มนฺเตสิ หโต สาโมติ วาทินา
หโต สาโมติ สุตฺวาน หทยํ เม ปเวธติ
อสฺสตฺถสฺเสว ตรุณํ ปวาลํ มาลุเตริตํ
หโต สาโมติ สุตฺวาน หทยํ เม ปเวธติ
ปาริเก กาสิราชายํ โส สามํ มิคสมฺมเต
โกธสา อุสุนา วิชฺฌิ ตสฺส มา ปาปมิจฺฉิมฺหา
กิจฺฉา ลทฺโธ ปิโย ปุตฺโต โย อนฺเธ อภรี วเน



ตเมกปุตฺตฆาติมฺหิ กถํ จิตฺตํ น โกปเย
กิจฺฉา ลทฺโธ ปิโย ปุตฺโต โย อนฺเธ อภรี วเน
ตเมกปุตฺตฆาติมฺหิ อกฺโกธํ อาหุ ปณฺฑิตา
มา พาฬฺหํ ปริเทเวถ หโต สาโมติ วาทินา
อหํ กมฺมกโร หุตฺวา ภริสฺสามิ พฺรหาวเน
อิสฺสตฺเถ จสฺมิ กุสโล ทฬฺหธมฺโมติ วิสฺสุโต
อหํ กมฺมกโร หุตฺวา ภริสฺสามิ พฺรหาวเน
มิคานํ วิฆาสมเนฺวสํ วนมูลผลานิ จ
อหํ กมฺมกโร หุตฺวา ภริสฺสามิ พฺรหาวเน
เนส ธมฺโม มหาราช เนตํ อเมฺหสุ กปฺปติ
ราชา ตฺวมสิ อมฺหากํ ปาเท วนฺทาม เต มยํ
ธมฺมํ เนสาท ภณถ กตา อปจิตี ตยา
ปิตา ตฺวมสิ อมฺหากํ มาตา ตฺวมสิ ปาริเก
นโม เต กาสิราชตฺถุ นโม เต กาสิวฑฺฒน
อญฺชลินฺเต ปคฺคณฺหาม ยาว สามานุปาปย
ตสฺส ปาเท สมชฺชนฺตา มุขญฺจ ภุชทสฺสนํ
สํสุมฺภมานา อตฺตานํ กาลมาคมยามเส
พฺรหา วาฬมิคากิณฺณํ อากาสนฺตํว ทิสฺสติ
ยตฺถ สาโม หโต เสติ จนฺโทว ปติโต ฉมา



พฺรหา วาฬมิคากิณฺณํ อากาสนฺตํว ทิสฺสติ
ยตฺถ สาโม หโต เสติ สุริโยว ปติโต ฉมา
พฺรหา วาฬมิคากิณฺณํ อากาสนฺตํว ทิสฺสติ
ยตฺถ สาโม หโต เสติ ปํสุนา ปริกุณฺฐิโต
พฺรหา วาฬมิคากิณฺณํ อากาสนฺตํว ทิสฺสติ
ยตฺถ สาโม หโต เสติ อิเธว วสถสฺสเม
ยทิ ตตฺถ สหสฺสานิ สตานิ นหุตานิ จ
เนวมฺหากํ ภยํ โกจิ วเน วาเฬสุ วิชฺชติ
ตโต อนฺธานมาทาย กาสิราชา พฺรหาวเน
หตฺเถ คเหตฺวา ปกฺกามิ ยตฺถ สาโม หโต อหุ
ทิสฺวาน ปติตํ สามํ ปุตฺตกํ ปํสุกุณฺฐิตํ
อปวิทฺธํ พฺรหารญฺเญ จนฺทํว ปติตํ ฉมา
ทิสฺวาน ปติตํ สามํ ปุตฺตกํ ปํสุกุณฺฐิตํ
อปวิทฺธํ พฺรหารญฺเญ สุริยํว ปติตํ ฉมา
ทิสฺวาน ปติตํ สามํ ปุตฺตกํ ปํสุกุณฺฐิตํ
อปวิทฺธํ พฺรหารญฺเญ กลูนํ ปริเทวยุํ
ทิสฺวาน ปติตํ สามํ ปุตฺตกํ ปํสุกุณฺฐิตํ
พาหา ปคฺคยฺห ปกฺกนฺทุํ อธมฺโม กิร โภ อิติ
พาฬฺหํ โข ตฺวํ ปมตฺโตสิ สาม กลฺยาณทสฺสน
โย อชฺเชวงฺคเต กาเล น กิญฺจิมภิภาสสิ



พาฬฺหํ โข ตฺวํ ปทิตฺโตสิ สาม กลฺยาณทสฺสน
โย อชฺเชวงฺคเต กาเล น กิญฺจิมภิภาสสิ
พาฬฺหํ โข ตฺวํ ปกุทฺโธสิ สาม กลฺยาณทสฺสน
โย อชฺเชวงฺคเต กาเล น กิญฺจิมภิภาสสิ
พาฬฺหํ โข ตฺวํ ปสุตฺโตสิ สาม กลฺยาณทสฺสน
โย อชฺเชวงฺคเต กาเล น กิญฺจิมภิภาสสิ
พาฬฺหํ โข ตฺวํ วิมโนสิ สาม กลฺยาณทสฺสน
โย อชฺเชวงฺคเต กาเล น กิญฺจิมภิภาสสิ
ชฏํ วลินํ ปํสุคตํ โกทานิ สณฺฐเปสฺสติ
สาโม อยํ กาลกโต อนฺธานํ ปริจาริโก
โก โน สมฺมชฺชนาทาย สมฺมชฺชิสฺสติ อสฺสมํ
สาโม อยํ กาลกโต อนฺธานํ ปริจาริโก
โกทานิ นฺหาปยิสฺสติ สีเตนุโณฺหทเกน จ
สาโม อยํ กาลกโต อนฺธานํ ปริจาริโก
โกทานิ โภชยิสฺสติ วนมูลผลานิ จ
สาโม อยํ กาลกโต อนฺธานํ ปริจาริโก
ทิสฺวาน ปติตํ สามํ ปุตฺตกํ ปํสุกุณฺฐิตํ
อฏฺฏิตา ปุตฺตโสเกน มาตา สจฺจํ อภาสถ
เยน สจฺเจนยํ สาโม ธมฺมจารี ปุเร อหุ
เอเตน สจฺจวชฺเชน วิสํ สามสฺส หญฺญตุ



เยน สจฺเจนยํ สาโม พฺรหฺมจารี ปุเร อหุ
เอเตน สจฺจวชฺเชน วิสํ สามสฺส หญฺญตุ
เยน สจฺเจนยํ สาโม สจฺจวาที ปุเร อหุ
เอเตน สจฺจวชฺเชน วิสํ สามสฺส หญฺญตุ
เยน สจฺเจนยํ สาโม มาตาเปติภโร อหุ
เอเตน สจฺจวชฺเชน วิสํ สามสฺส หญฺญตุ
เยน สจฺเจนยํ สาโม กุเล เชฏฺฐาปจายิโก
เอเตน สจฺจวชฺเชน วิสํ สามสฺส หญฺญตุ
เยน สจฺเจนยํ สาโม ปาณา ปิยตโร มม
เอเตน สจฺจวชฺเชน วิสํ สามสฺส หญฺญตุ
ยงฺกิญฺจิตฺถิ กตํ ปุญฺญํ มยฺหญฺเจว ปิตุจฺจ เต
สพฺเพน เตน กุสเลน วิสํ สามสฺส หญฺญตุ
ทิสฺวาน ปติตํ สามํ ปุตฺตกํ ปํสุกุณฺฐิตํ
อฏฺฏิโต ปุตฺตโสเกน ปิตา สจฺจํ อภาสถ
เยน สจฺเจนยํ สาโม ธมฺมจารี ปุเร อหุ
เอเตน สจฺจวชฺเชน วิสํ สามสฺส หญฺญตุ
เยน สจฺเจนยํ สาโม พฺรหฺมจารี ปุเร อหุ
เอเตน สจฺจวชฺเชน วิสํ สามสฺส หญฺญตุ
เยน สจฺเจนยํ สาโม สจฺจวาที ปุเร อหุ
เอเตน สจฺจวชฺเชน วิสํ สามสฺส หญฺญตุ


เยน สจฺเจนยํ สาโม มาตาเปติภโร อหุ
เอเตน สจฺจวชฺเชน วิสํ สามสฺส หญฺญตุ
เยน สจฺเจนยํ สาโม กุเล เชฏฺฐาปจายิโก
เอเตน สจฺจวชฺเชน วิสํ สามสฺส หญฺญตุ
เยน สจฺเจนยํ สาโม ปาณา ปิยตโร มม
เอเตน สจฺจวชฺเชน วิสํ สามสฺส หญฺญตุ
ยงฺกิญฺจิตฺถิ กตํ ปุญฺญํ มยฺหญฺเจว มาตุจฺจ เต
สพฺเพน เตน กุสเลน วิสํ สามสฺส หญฺญตุ
สา เทวตา อนฺตรหิตา ปพฺพเต คนฺธมาทเน
สามสฺส อนุกมฺปาย อิมํ สจฺจํ อภาสถ
ปพฺพตฺยาหํ คนฺธมาทเน จิรํ รตฺตํ นิวาสินี
น เม ปิยตโร โกจิ อญฺโญ สาเมน วิชฺชติ
เอเตน สจฺจวชฺเชน วิสํ สามสฺส หญฺญตุ
สพฺเพ วนา คนฺธมยา ปพฺพเต คนฺธมาทเน
เอเตน สจฺจวชฺเชน วิสํ สามสฺส หญฺญตุ
เตสํ ลาลปฺปมานานํ พหุํ การุญฺญสญฺหิตํ
ขิปฺปํ สาโม สมุฏฺฐาสิ ยุวา กลฺยาณทสฺสโน
สาโมหมสฺมิ ภทฺทํ โว โสตฺถินามฺหิ สมุฏฺฐิโต
มา พาฬฺหํ ปริเทเวถ มญฺชุนาภิวเทถ มํ
สฺวาคตนฺเต มหาราช อโถ เต อทุราคตํ



อิสฺสโรสิ อนุปฺปตฺโต ยํ อิธตฺถิ ปเวทย
ติณฺฑุกานิ ปิยาลานิ มธุเก กาสมาริโย
ผลานิ ขุทฺทกปฺปานิ ภุญฺช ราช วรํ วรํ
อตฺถิ เม ปานียํ สีตํ อาภตํ คิริคพฺภรา
ตโต ปิว มหาราช สเจ ตฺวํ อภิกงฺขสิ
สมฺมุยฺหามิ ปมุยฺหามิ สพฺพา มุยฺหนฺติ เม ทิสา
เปตนฺตํ สามมทฺทกฺขึ โก นุ ตฺวํ สาม ชีวสิ
อปิ ชีวํ มหาราช ปุริสํ คาฬฺหเวทนํ
อุปนีตมนสงฺกปฺปํ ชีวนฺตํ มญฺญเต มตํ
อปิ ชีวํ มหาราช ปุริสํ คาฬฺหเวทนํ
ตํ นิโรธคตํ สนฺตํ ชีวนฺตํ มญฺญเต มตํ
โย มาตรํ ปิตรํ วา มจฺโจ ธมฺเมน โปสติ
เทวาปิ นํ ติกิจฺฉนฺติ มาตาเปติภรํ นรํ
โย มาตรํ ปิตรํ วา มจฺโจ ธมฺเมน โปสติ
อิเธว นํ ปสํสนฺติ เปจฺจ สคฺเค ปโมทติ
เอส ภิยฺโย ปมุยฺหามิ สพฺพา มุยฺหนฺติ เม ทิสา
สรณํ สาม คจฺฉามิ ตฺวญฺจ เม สรณํ ภว
ธมฺมญฺจร มหาราช มาตาปิตูสุ ขตฺติย
อิธ ธมฺมํ จริตฺวาน ราช สคฺคํ คมิสฺสสิ



ธมฺมญฺจร มหาราช ปุตฺตทาเรสุ ขตฺติย
อิธ ธมฺมํ จริตฺวาน ราช สคฺคํ คมิสฺสสิ
ธมฺมญฺจร มหาราช มิตฺตามจฺเจสุ ขตฺติย
อิธ ธมฺมํ จริตฺวาน ราช สคฺคํ คมิสฺสสิ
ธมฺมญฺจร มหาราช วาหเนสุ พเลสุ จ
อิธ ธมฺมํ จริตฺวาน ราช สคฺคํ คมิสฺสสิ
ธมฺมญฺจร มหาราช คาเมสุ นิคเมสุ จ
อิธ ธมฺมํ จริตฺวาน ราช สคฺคํ คมิสฺสสิ
ธมฺมญฺจร มหาราช รฏฺเฐสุ ชนปเทสุ จ
อิธ ธมฺมํ จริตฺวาน ราช สคฺคํ คมิสฺสสิ
ธมฺมญฺจร มหาราช สมเณ พฺราหฺมเณสุ จ
อิธ ธมฺมํ จริตฺวาน ราช สคฺคํ คมิสฺสสิ
ธมฺมญฺจร มหาราช มิคปกฺขีสุ ขตฺติย
อิธ ธมฺมํ จริตฺวาน ราช สคฺคํ คมิสฺสสิ
ธมฺมญฺจร มหาราช ธมฺโม จิณฺโณ สุขาวโห
อิธ ธมฺมํ จริตฺวาน ราช สคฺคํ คมิสฺสสิ
ธมฺมญฺจร มหาราช อินฺทา เทวา สพฺรหฺมกา
สุจิณฺเณน ทิวํ ปตฺตา มา ธมฺมํ ราช ปามโทติ
สุวณฺณสามชาตกํ ตติยํ




เนมิราชชาตกํ
อจฺเฉรํ วต โลกสฺมึ อุปฺปชฺชนฺติ วิจกฺขณา
ยทา อหุ นิมิราชา ปณฺฑิโต กุสลตฺถิโก
ราชา สพฺพวิเทหานํ อทา ทานํ อรินฺทโม
ตสฺส ตํ ททโต ทานํ สงฺกปฺโป อุปปชฺชถ
ทานํ วา พฺรหฺมจริยํ วา กตมํ สุ มหปฺผลํ
ตสฺส สงฺกปฺปมญฺญาย มฆวา เทวกุญฺชโร
สหสฺสเนตฺโต ปาตุรหุ วณฺเณน วิหตนฺตมํ
สโลมหฏฺโฐ มนุชินฺโท วาสวํ อวจา นิมิ
เทวตา นุสิ คนฺธพฺโพ อาทู สกฺโก ปุรินฺทโท
น จ เมตาทิโส วณฺโณ ทิฏฺโฐ วา ยทิวา สุโต
อาจิกฺข เม ตฺวํ ภทฺทนฺเต กถํ ชาเนมุ ตํ มยํ
สโลมหฏฺฐํ ญตฺวาน วาสโว อวจา นิมึ
สกฺโกหมสฺมิ เทวินฺโท อาคโตสฺมิ ตวนฺติเก
อโลมหฏฺโฐ มนุชินฺท ปุจฺฉ ปญฺหํ ยมิจฺฉสิ
โส จ เตน กโตกาโส วาสวํ อวจา นิมิ
ปุจฺฉามิ ตํ มหาราช สพฺพภูตานมิสฺสร
ทานํ วา พฺรหฺมจริยํ วา กตมํ สุ มหปฺผลํ
โส ปุฏฺโฐ นรเทเวน วาสโว อวจา นิมึ
วิปากํ พฺรหฺมจริยสฺส ชานํ อกฺขาสิชานโต



หีเนน พฺรหฺมจริเยน ขตฺติเย อุปปชฺชติ
มชฺฌิเมน จ เทวตฺตํ อุตฺตเมน วิสุชฺฌติ
น เหเต สุลภา กายา ยาจโยเคน เกนจิ
เย กาเย อุปปชฺชนฺติ อนาคารา ตปสฺสิโน
ทุทีโป สาคโร เสโล มุจลินฺโท ภคีรโส
อุสินฺนโร อตฺถโก จ อสฺสโก จ ปุถุทฺธโน
เอเต จญฺเญ จ ราชาโน ขตฺติยาย พฺราหฺมณา พหู
ปุถุยญฺญํ ยชิตฺวาน เปตตฺตํ นาติวตฺตึสุ
เย อทุติยา น รมนฺติ เอกิกา
วิเวกชํ เย น ลภนฺติ ปีตึ
กิญฺจาปิ เต อินฺทสมานโภคา
เต เว ปราธีนสุขา วรากา
อทฺธายิเม อติวตฺตึสุ อนาคารา ตปสฺสิโน
สตฺติสโย ยามหนุ โสมยาโค มโนชโว
สมุทฺโท มาโฆ ภรโต อิสิ กาลปุรกฺขิโต
องฺคีรโส กสฺสโป จ กีสวจฺโฉ อกนฺติ จ
อุตฺตเรน นที สีทา คมฺภีรา ทุรติกฺกมา
นฬคฺคิวณฺณา โชตนฺติ สทา กญฺจนปพฺพตา
ปรุฬฺหคจฺฉา ตคฺครา ปรุฬฺหคจฺฉา วนา นคา
ตตฺราสุํ ทสสหสฺสา โปราณา อิสโย ปุเร



อหํ เสฏฺโฐสฺมิ ทาเนน สญฺญเมน ทเมน จ
อนุตฺตรํ วตํ กตฺวา ปกีรจารี สมาหิเต
ชาติมนฺตํ อชจฺจญฺจ อหมุชุคตํ นรํ
อติเวลํ นมสฺสิสฺสํ กมฺมพนฺธู หิ มาณวา
สพฺเพ วณฺณา อธมฺมฏฺฐา ปตนฺติ นิรยํ อโธ
สพฺเพ วณฺณา วิสุชฺฌนฺติ จริตฺวา ธมฺมมุตฺตมํ
อิทํ วตฺวาน มาฆวา เทวราชา สุชมฺปติ
เวเทหมนุสาสิตฺวา สคฺคกายํ อปกฺกมิ
อิมํ โภนฺโต นิสาเมถ ยาวนฺเตตฺถ สมาคตา
ธมฺมิกานํ มนุสฺสานํ วณฺณํ อุจฺจาวจํ พหุํ
ยถา อยํ นิมิราชา ปณฺฑิโต กุสลตฺถิโก
ราชา สพฺพวิเทหานํ อทา ทานํ อรินฺทโม
ตสฺส ตํ ททโต ทานํ สงฺกปฺโป อุปปชฺชถ
ทานํ วา พฺรหฺมจริยํ วา กตมํ สุ มหปฺผลํ
อพฺภูโต วต โลกสฺมึ อุปฺปชฺชิ โสมหํสโน
ทิพฺโพ รโถ ปาตุรหุ เวเทหสฺส ยสสฺสิโน
เทวปุตฺโต มหิทฺธิโก มาตลิ เทวสารถิ
นิมนฺตยิตฺถ ราชานํ เวเทหํ มิถิลคฺคหํ
เอหิมํ รถมารุยฺห ราช เสฏฺฐ ทิสมฺปติ
เทวา ทสฺสนกามา เต ตาวตึสา สอินฺทกา


สรมานา หิ เต เทวา สุธมฺมายํ สมจฺฉเร
ตโต ราชา ตรมาโน เวเทโห มิถิลคฺคโห
อาสนา วุฏฺฐหิตฺวาน ปมุโข รถมารุหิ
อภิรุฬฺหํ รถํ ทิพฺพํ มาตลิ เอตทพฺรวิ
เกน ตํ เนมิ มคฺเคน ราช เสฏฺฐ ทิสมฺปติ
เยน วา ปาปกมฺมนฺตา ปุญฺญกมฺมา จ เย นรา
อุภเยเนว มํ เนหิ มาตลิ เทวสารถิ
เยน วา ปาปกมฺมนฺตา ปุญฺญกมฺมา จ เย นรา
เกน ตํ ปฐมํ เนมิ ราช เสฏฺฐ ทิสมฺปติ
เยน วา ปาปกมฺมนฺตา ปุญฺญกมฺมา จ เย นรา
นิรยํ ตาว ปสฺสามิ อาวาสํ ปาปกมฺมินํ
ฐานานิ ลุทฺทกมฺมานํ ทุสฺสีลานญฺจ ยา คติ
ทสฺเสสิ มาตลิ รญฺโญ ทุคฺคํ เวตรณึ นทึ
กุฏฺฐิตํ ขารสํยุตฺตํ ตตฺตํ อคฺคิสิขูปมํ
เนมิ หเว มาตลิมชฺฌภาสิ
ทิสฺวา ชนํ ปตมานํ วิทุคฺเค
ภยํ หิ มํ วินฺทติ สูต ทิสฺวา
ปุจฺฉามิ ตํ มาตลิ เทวสารถิ
อิเม นุ มจฺจา กิมกํสุ ปาปํ
เยเม ชนา เวตรณึ ปตนฺติ



ตสฺส ปุฏฺโฐ วิยากาสิ มาตลิ เทวสารถิ
วิปากํ ปาปกมฺมานํ ชานํ อกฺขาสิชานโต
เย ทุพฺพเล พลวนฺโต ชีวโลเก
หึเสนฺติ โรเสนฺติ สุปาปธมฺมา
เต ลุทฺทกมฺมา ปสเวตฺว ปาปํ
เตเม ชนา เวตรณึ ปตนฺติ
สามา จ โสณา สวลา จ คิชฺฌา
กาโกลุสงฺฆา จ อเทนฺติ เภรวา
ภยํ หิ มํ วินฺทติ สูต ทิสฺวา
ปุจฺฉามิ ตํ มาตลิ เทวสารถิ
อิเม นุ มจฺจา กิมกํสุ ปาปํ
เยเม ชเน กาโกลุสงฺฆา อเทนฺติ
ตสฺส ปุฏฺโฐ วิยากาสิ มาตลิ เทวสารถิ
วิปากํ ปาปกมฺมานํ ชานํ อกฺขาสิชานโต
เยเกจิเม มจฺฉริโน กทริยา
ปริภาสกา สมณพฺราหฺมณานํ
หึเสนฺติ โรเสนฺติ สุปาปธมฺมา
เต ลุทฺทกมฺมา ปสเวตฺว ปาปํ
เตเม ชเน กาโกลุสงฺฆา อเทนฺติ
สญฺโชติภูตา ปฐวึ กมนฺติ




ตตฺเตหิ ขนฺเธหิ จ โปถยนฺติ
ภยํ หิ มํ วินฺทติ สูต ทิสฺวา
ปุจฺฉามิ ตํ มาตลิ เทวสารถิ
อิเม นุ มจฺจา กิมกํสุ ปาปํ
เยเม ชนา ขนฺธหตา สยนฺติ
ตสฺส ปุฏฺโฐ วิยากาสิ มาตลิ เทวสารถิ
วิปากํ ปาปกมฺมานํ ชานํ อกฺขาสิชานโต
เย ชีวโลกสฺมึ สุปาปธมฺมิโน
นรญฺจ นาริญฺจ อปาปธมฺมํ
หึเสนฺติ โรเสนฺติ สุปาปธมฺมา
เต ลุทฺทกมฺมา ปสเวตฺว ปาปํ
เตเม ชนา ขนฺธหตา สยนฺติ
องฺคารกาสุํ อปเร ถุนนฺติ
นรา รุทนฺตา ปริทฑฺฒคตฺตา
ภยํ หิ มํ วินฺทติ สูต ทิสฺวา
ปุจฺฉามิ ตํ มาตลิ เทวสารถิ
อิเม นุ มจฺจา กิมกํสุ ปาปํ
เยเม ชนา องฺคารกาสุํ ถุนนฺติ
ตสฺส ปุฏฺโฐ วิยากาสิ มาตลิ เทวสารถิ
วิปากํ ปาปกมฺมานํ ชานํ อกฺขาสิชานโต



เยเกจิ ปูคาย ธนสฺส เหตุ
สกฺขึ กริตฺวา อิณํ ชาปยนฺติ
เต ชาปยิตฺวา ชนตํ ชนินฺท
เต ลุทฺทกมฺมา ปสเวตฺว ปาปํ
เตเม ชนา องฺคารกาสุํ ถุนนฺติ
สญฺโชติภูตา ชลิตา ปทิตฺตา
ปทิสฺสติ มหตี โลหกุมฺภี
ภยํ หิ มํ วินฺทติ สูต ทิสฺวา
ปุจฺฉามิ ตํ มาตลิ เทวสารถิ
อิเม นุ มจฺจา กิมกํสุ ปาปํ
เยเม ชนา อวํสิรา โลหกุมฺภึ ปตนฺติ
ตสฺส ปุฏฺโฐ วิยากาสิ มาตลิ เทวสารถิ
วิปากํ ปาปกมฺมานํ ชานํ อกฺขาสิชานโต
เย สีลวนฺตํ สมณํ พฺราหฺมณํ วา
หึเสนฺติ โรเสนฺติ สุปาปธมฺมา
เต ลุทฺทกมฺมา ปสเวตฺว ปาปํ
เตเม ชนา อวํสิรา โลหกุมฺภึ ปตนฺติ
ลุญฺจนฺติ คีวํ อถ เวฐยิตฺวา
อุโณฺหทกสฺมึ ปกิโลทยิตฺวา
ภยํ หิ มํ วินฺทติ สูต ทิสฺวา



ปุจฺฉามิ ตํ มาตลิ เทวสารถิ
อิเม นุ มจฺจา กิมกํสุ ปาปํ
เยเม ชนา ลุตฺตสิรา สยนฺติ
ตสฺส ปุฏฺโฐ วิยากาสิ มาตลิ เทวสารถิ
วิปากํ ปาปกมฺมานํ ชานํ อกฺขาสิชานโต
เย ชีวโลกสฺมึ สุปาปธมฺมิโน
ปกฺขี คเหตฺวาน วิเหฐยนฺติ
เต เหฐยิตฺวา สกุณํ ชนินฺท
เต ลุทฺทกมฺมา ปสเวตฺว ปาปํ
เตเม ชนา ลุตฺตสิรา สยนฺติ
พหุตโตยา อนิขาตกูลา
นที อยํ สนฺทติ สุปฺปติตฺถา
ฆมฺมาภิตตฺตา มนุชา ปิวนฺติ
ปิวตญฺจ เตสํ ถุส โหติ ปานิ
ภยํ หิ มํ วินฺทติ สูต ทิสฺวา
ปุจฺฉามิ ตํ มาตลิ เทวสารถิ
อิเม นุ มจฺจา กิมกํสุ ปาปํ
ปิวตญฺจ เตสํ ถุส โหติ ปานิ
ตสฺส ปุฏฺโฐ วิยากาสิ มาตลิ เทวสารถิ




วิปากํ ปาปกมฺมานํ ชานํ อกฺขาสิชานโต
เย สุทฺธธญฺญํ ปลาเสน มิสฺสํ
อสุทฺธกมฺมา กยิโน ททนฺติ
ฆมฺมาภิตตฺตาน ปิปาสิตานํ
ปิวตญฺจ เตสํ ถุส โหติ ปานิ
อุสูหิ สตฺตีหิ จ โตมเรหิ
อุภยานิ ปสฺสานิ ตุทนฺติ กนฺทตํ
ภยํ หิ มํ วินฺทติ สูต ทิสฺวา
ปุจฺฉามิ ตํ มาตลิ เทวสารถิ
อิเม นุ มจฺจา กิมกํสุ ปาปํ
เยเม ชนา สตฺติหตา สยนฺติ
ตสฺส ปุฏฺโฐ วิยากาสิ มาตลิ เทวสารถิ
วิปากํ ปาปกมฺมานํ ชานํ อกฺขาสิชานโต
เย ชีวโลกสฺมึ อสาธุกมฺมิโน
อทินฺนมาทาย กโรนฺติ ชีวิตํ
ธญฺญํ ธนํ รชตํ ชาตรูปํ
อเชฬกญฺจาปิ ปสุํ มหึสํ
เต ลุทฺทกมฺมา ปสเวตฺว ปาปํ
เตเม ชนา สตฺติหตา สยนฺติ
คีวาย พนฺธา กิสฺสิเม ปุเนเก



อญฺเญ วิกนฺตา วิลกตา สยนฺติ
ภยํ หิ มํ วินฺทติ สูต ทิสฺวา
ปุจฺฉามิ ตํ มาตลิ เทวสารถิ
อิเม นุ มจฺจา กิมกํสุ ปาปํ
เยเม ชนา วิลกตา สยนฺติ
ตสฺส ปุฏฺโฐ วิยากาสิ มาตลิ เทวสารถิ
วิปากํ ปาปกมฺมานํ ชานํ อกฺขาสิชานโต
โอรพฺภิกา สูกริกา จ มจฺฉิกา
ปสุํ มหึสญฺจ อเชฬกญฺจ
หนฺตฺวาน สูเณสุ ปสารยึสุ
เต ลุทฺทกมฺมา ปสเวตฺว ปาปํ
เตเม ชนา วิลกตา สยนฺติ
รหโท อยํ มุตฺตกรีสปูโร
ทุคฺคนฺธรูโป อสุจิ ปูติ วาติ
ขุทฺทาปเรตา มนุชา อเทนฺติ
ภยํ หิ มํ วินฺทติ สูต ทิสฺวา
ปุจฺฉามิ ตํ มาตลิ เทวสารถิ
อิเม นุ มจฺจา กิมกํสุ ปาปํ
เยเม ชนา มุตฺตกรีสภกฺขา
ตสฺส ปุฏฺโฐ วิยากาสิ มาตลิ เทวสารถิ



วิปากํ ปาปกมฺมานํ ชานํ อกฺขาสิชานโต
เยเกจิเม การณิกา วิโรสิกา
ปเรสํ วิหึสาย สทา นิวิฏฺฐา
เต ลุทฺทกมฺมา ปสเวตฺว ปาปํ
มิตฺตทฺทุโน มิฬฺหมเทนฺติ พาลา
รหโท อยํ โลหิตปุพฺพปูโร
ทุคฺคนฺธรูโป อสุจิ ปูติ วาติ
ฆมฺมาภิตตฺตา มนุชา ปิวนฺติ
ภยํ หิ มํ วินฺทติ สูต ทิสฺวา
ปุจฺฉามิ ตํ มาตลิ เทวสารถิ
อิเม นุ มจฺจา กิมกํสุ ปาปํ
เยเม ชนา โลหิตปุพฺพภกฺขา
ตสฺส ปุฏฺโฐ วิยากาสิ มาตลิ เทวสารถิ
วิปากํ ปาปกมฺมานํ ชานํ อกฺขาสิชานโต
เย มาตรํ วา ปิตรํ วา ชีวโลเก
ปาราชิกา อรหนฺเต หนนฺติ
เต ลุทฺทกมฺมา ปสเวตฺว ปาปํ
เตเม ชนา โลหิตปุพฺพภกฺขา
ชิวฺหญฺจ ปสฺส พลิเสน วิทฺธํ
วิหตํ ยถา สงฺกุสเกน จมฺมํ



ผนฺทนฺติ มจฺฉาว ถลมฺหิ ขิตฺตา
มุญฺจนฺติ เขฬํ รุทมานา กิเมเต
ภยํ หิ มํ วินฺทติ สูต ทิสฺวา
ปุจฺฉามิ ตํ มาตลิ เทวสารถิ
อิเม นุ มจฺจา กิมกํสุ ปาปํ
เยเม ชนา วงฺกฆสฺตา สยนฺติ
ตสฺส ปุฏฺโฐ วิยากาสิ มาตลิ เทวสารถิ
วิปากํ ปาปกมฺมานํ ชานํ อกฺขาสิชานโต
เยเกจิ สณฺฐานคตา มนุสฺสา
อคฺเฆน อคฺฆํ กยํ หาปยนฺติ
กูเฏน กูฏํ ธนโลภเหตุ
ฉนฺนํ ยถา วาริจรํ วธาย
น หิ กูฏการิสฺส ภวนฺติ ตาณา
สเกหิ กมฺเมหิ ปุรกฺขิตสฺส
เต ลุทฺทกมฺมา ปสเวตฺว ปาปํ
เตเม ชนา วงฺกฆสฺตา สยนฺติ
นาริโย อิมา สมฺปริภินฺนคตฺตา
ปคฺคยฺห กนฺทนฺติ ภุเช ทุชจฺจา
สมกฺขิตา โลหิตปุพฺพลิตฺตา
คาโว ยถา อาฆาตเน วิกนฺตา




ตา ภูมิภาคสฺมึ สทา นิขาตา
ขนฺธาติวตฺตนฺติ สโชติภูตา
ภยํ หิ มํ วินฺทติ สูต ทิสฺวา
ปุจฺฉามิ ตํ มาตลิ เทวสารถิ
อิมา นุ นาริโย กิมกํสุ ปาปํ
ยา ภูมิภาคสฺมึ สทา นิขาตา
ขนฺธาติวตฺตนฺติ สโชติภูตา
ตสฺส ปุฏฺโฐ วิยากาสิ มาตลิ เทวสารถิ
วิปากํ ปาปกมฺมานํ ชานํ อกฺขาสิชานโต
โกลิตฺถิยาโย อิธ ชีวโลเก
อสุทฺธกมฺมา อสตํ อจารุํ
ตา ทิตฺตรูปา ปติ วิปฺปหาย
อญฺญํ อจารุํ รติขิฑฺฑเหตุ
ตา ชีวโลกสฺมึ รมาปยิตฺวา
ขนฺธาติวตฺตนฺติ สโชติภูตา
ปาเท คเหตฺวา กิสฺสิเม ปุเนเก
อวํสิรา นรเก ปาตยนฺติ
ภยํ หิ มํ วินฺทติ สูต ทิสฺวา
ปุจฺฉามิ ตํ มาตลิ เทวสารถิ



อิเม นุ มจฺจา กิมกํสุ ปาปํ
เยเม ชนา อวํสิรา นรเก ปาตยนฺติ
ตสฺส ปุฏฺโฐ วิยากาสิ มาตลิ เทวสารถิ
วิปากํ ปาปกมฺมานํ ชานํ อกฺขาสิชานโต
เย ชีวโลกสฺมึ อสาธุกมฺมิโน
ปรสฺส ทารานิ อติกฺกมนฺติ
เต ตาทิสา อุตฺตมภณฺฑเถนา
เตเม ชนา อวํสิรา นรเก ปาตยนฺติ
เต วสฺสปูคานิ พหูนิ ตตฺถ
นิรเยสุ ทุกฺขํ เวทนํ เวทยนฺติ
น หิ ปาปการิสฺส ภวนฺติ ตาณา
สเกหิ กมฺเมหิ ปุรกฺขิตสฺส
เต ลุทฺทกมฺมา ปสเวตฺว ปาปํ
เตเม ชนา อวํสิรา นรเก ปาตยนฺติ
อุจฺจาวจาเม วิวิธา อุปกฺกมา
นิรเยสุ ทิสฺสนฺติ สุโฆรรูปา
ภยํ หิ มํ วินฺทติ สูต ทิสฺวา
ปุจฺฉามิ ตํ มาตลิ เทวสารถิ
อิเม นุ มจฺจา กิมกํสุ ปาปํ
เยเม ชนา อธิมตฺตา ทุกฺขา ติปฺปา



ขรา กฏุกา เวทนา เวทยนฺติ
ตสฺส ปุฏฺโฐ วิยากาสิ มาตลิ เทวสารถิ
วิปากํ ปาปกมฺมานํ ชานํ อกฺขาสิชานโต
เย ชีวโลกสฺมึ สุปาปทิฏฺฐิโน
วิสฺสาสกมฺมานิ กโรนฺติ โมหา
ปรญฺจ ทิฏฺฐีสุ สมาทเปนฺติ
เต ปาปทิฏฺฐี ปสเวตฺว ปาปํ
เตเม ชนา อธิมตฺตา ทุกฺขา ติปฺปา
ขรา กฏุกา เวทนา เวทยนฺติ
วิทิตานิ เต มหาราช อาวาสํ ปาปกมฺมินํ
ฐานานิ ลุทฺทกมฺมานํ ทุสฺสีลานญฺจ ยา คติ
อุยฺยาหิทานิ ราชิสิ เทวราชสฺส สนฺติเก
ปญฺจถูปํ ทิสฺสติทํ วิมานํ
มาลาปิลนฺธา สยนสฺส มชฺเฌ
ตตฺถจฺฉตี นาริ มหานุภาวา
อุจฺจาวจํ อิทฺธิ วิกุพฺพมานา
วิตฺตี หิ มํ วินฺทติ สูต ทิสฺวา
ปุจฺฉามิ ตํ มาตลิ เทวสารถิ
อยํ นุ นารี กิมกาสิ สาธุํ
ยา โมทตี สคฺคปฺปตฺตา วิมาเน



ตสฺส ปุฏฺโฐ วิยากาสิ มาตลิ เทวสารถิ
วิปากํ ปุญฺญกมฺมานํ ชานํ อกฺขาสิชานโต
ยทิ เต สุตา พิรณี ชีวโลเก
อามายทาสี อหุ พฺราหฺมณสฺส
สา ปตฺตกาลํ อติถึ วิทิตฺวา
มาตาว ปุตฺตํ สกิมาภินนฺที
สญฺญมา สํวิภาคา จ สา วิมานสฺมิ โมทติ
ททฺทลฺลมานา อาภนฺติ วิมานา สตฺต นิมฺมิตา
ตตฺถ ยกฺโข มหิทฺธิโก สพฺพาภรณภูสิโต
สมนฺตา อนุปริยายติ นารีคณปุรกฺขิโต
วิตฺตี หิ มํ วินฺทติ สูต ทิสฺวา
ปุจฺฉามิ ตํ มาตลิ เทวสารถิ
อยํ นุ มจฺโจ กิมกาสิ สาธุํ
โย โมทติ สคฺคปฺปตฺโต วิมาเน
ตสฺส ปุฏฺโฐ วิยากาสิ มาตลิ เทวสารถิ
วิปากํ ปุญฺญกมฺมานํ ชานํ อกฺขาสิชานโต
โสณทินฺโน คหปติ เอส ทานปตี อหุ
เอส ปพฺพชิตุทฺทิสฺส วิหาเร สตฺต การยิ
สกฺกจฺจนฺเต อุปฏฺฐาสิ ภิกฺขโว ตตฺถ วาสิเก
อจฺฉาทนญฺจ ภตฺตญฺจ เสนาสนํ ปทีปยํ



อทาสิ อุชุภูเตสุ วิปฺปสนฺเนน เจตสา
จาตุทฺทสึ ปญฺจทสึ ยา จ ปกฺขสฺส อฏฺฐมี
ปาฏิหาริยปกฺขญฺจ อฏฺฐงฺคสุสมาหิตํ
อุโปสถํ อุปวสิ สทา สีเลสุ สํวุโต
สญฺญโม สํวิภาโค จ โส วิมานสฺมิ โมทติ
ปภาสติมิทํ พฺยมฺหํ ผลิกาสุ สุนิมฺมิตํ
นารีวรคณากิณฺณํ กูฏาคารวิโรจิตํ
อุเปตํ อนฺนปาเนหิ นจฺจคีเตหิ จูภยํ
วิตฺตี หิ มํ วินฺทติ สูต ทิสฺวา
ปุจฺฉามิ ตํ มาตลิ เทวสารถิ
อิมา นุ นารี กิมกํสุ สาธุํ
ยา โมทเร สคฺคปฺปตฺตา วิมาเน
ตสฺส ปุฏฺโฐ วิยากาสิ มาตลิ เทวสารถิ
วิปากํ ปุญฺญกมฺมานํ ชานํ อกฺขาสิชานโต
ยากาจิ นารี อิธ ชีวโลเก
สีลวนฺติโย อุปาสิกา
ทาเน รตา นิจฺจปสนฺนจิตฺตา
สจฺเจ ฐิตา อุโปสเถ อปฺปมตฺตา
สญฺญมา สํวิภาคา จ ตา วิมานสฺมิ โมทเร
ปภาสติมิทํ พฺยมฺหํ เวฬุริยาสุ นิมฺมิตํ



อุเปตํ ภูมิภาเคหิ วิภตฺตํ ภาคโส มิตํ
อาลมฺพรา มุทิงฺคา จ นจฺจคีตา สุวาทิตา
ทิพฺพา สทฺทา นิจฺฉรนฺติ สวนียา มโนรมา
นาหํ เอวํ คตํ ชาตุ เอวํ สุรุจิรํ ปุเร
สทฺทํ สมภิชานามิ ทิฏฺฐํ วา ยทิยา สุตํ
วิตฺตี หิ มํ วินฺทติ สูต ทิสฺวา
ปุจฺฉามิ ตํ มาตลิ เทวสารถิ
อิเม นุ มจฺจา กิมกํสุ สาธุํ
เย โมทเร สคฺคปฺปตฺตา วิมาเน
ตสฺส ปุฏฺโฐ วิยากาสิ มาตลิ เทวสารถิ
วิปากํ ปุญฺญกมฺมานํ ชานํ อกฺขาสิชานโต
เยเกจิ มจฺจา อิธ ชีวโลเก สีลวนฺตา อุปาสกา
อาราเม อุทปาเน จ ปปา สงฺกมนานิ จ
อรหนฺเต สีติภูเต สกฺกจฺจํ ปฏิปาทยุํ
จีวรํ ปิณฺฑปาตญฺจ ปจฺจยํ สยนาสนํ
อทํสุ อุชุภูเตสุ วิปฺปสนฺเนน เจตสา
จาตุทฺทสึ ปญฺจทสึ ยา จ ปกฺขสฺส อฏฺฐมี
ปาฏิหาริยปกฺขญฺจ อฏฺฐงฺคสุสมาหิตํ
อุโปสถํ อุปวสุํ สทา สีเลสุ สํวุตา
สญฺญมา สํวิภาคา จ เต วิมานสฺมิ โมทเร



ปภาสติมิทํ พฺยมฺหํ ผลิกาสุ สุนิมฺมิตํ
นารีวรคณากิณฺณํ กูฏาคารวิโรจิตํ
อุเปตํ อนฺนปาเนหิ นจฺจคีเตหิ จูภยํ
นชฺโช อนุปริยายติ นานาปุปฺผทุมายุตา
วิตฺตี หิ มํ วินฺทติ สูต ทิสฺวา
ปุจฺฉามิ ตํ มาตลิ เทวสารถิ
อยํ นุ มจฺโจ กิมกาสิ สาธุํ
โย โมทติ สคฺคปฺปตฺโต วิมาเน
ตสฺส ปุฏฺโฐ วิยากาสิ มาตลิ เทวสารถิ
วิปากํ ปุญฺญกมฺมานํ ชานํ อกฺขาสิชานโต
มิถิลายํ คหปติ เอส ทานปตี อหุ
อาราเม อุทปาเน จ ปปา สงฺกมนานิ จ
อรหนฺเต สีติภูเต สกฺกจฺจํ ปฏิปาทยิ
จีวรํ ปิณฺฑปาตญฺจ ปจฺจยํ สยนาสนํ
อทาสิ อุชุภูเตสุ วิปฺปสนฺเนน เจตสา
จาตุทฺทสึ ปญฺจทสึ ยา จ ปกฺขสฺส อฏฺฐมี
ปาฏิหาริยปกฺขญฺจ อฏฺฐงฺคสุสมาหิตํ
อุโปสถํ อุปวสิ สทา สีเลสุ สํวุโต
สญฺญโม สํวิภาโค จ โส วิมานสฺมิ โมทติ
ปภาสติมิทํ พฺยมฺหํ ผลิกาสุ สุนิมฺมิตํ



นารีวรคณากิณฺณํ กูฏาคารวิโรจิตํ
อุเปตํ อนฺนปาเนหิ นจฺจคีเตหิ จูภยํ
นชฺโช อนุปริยายติ นานาปุปฺผทุมายุตา
ราชายตนา กปิฏฺฐา จ อมฺพา สาลา จ ชมฺพุโย
ติณฺฑุกา จ ปิยาลา จ ทุมา นิจฺจผลา พหู
วิตฺตี หิ มํ วินฺทติ สูต ทิสฺวา
ปุจฺฉามิ ตํ มาตลิ เทวสารถิ
อยํ นุ มจฺโจ กิมกาสิ สาธุํ
โย โมทติ สคฺคปฺปตฺโต วิมาเน
ตสฺส ปุฏฺโฐ วิยากาสิ มาตลิ เทวสารถิ
วิปากํ ปุญฺญกมฺมานํ ชานํ อกฺขาสิชานโต
มิถิลายํ คหปติ เอส ทานปตี อหุ
อาราเม อุทปาเน จ ปปา สงฺกมนานิ จ
อรหนฺเต สีติภูเต สกฺกจฺจํ ปฏิปาทยิ
จีวรํ ปิณฺฑปาตญฺจ ปจฺจยํ สยนาสนํ
อทาสิ อุชุภูเตสุ วิปฺปสนฺเนน เจตสา
จาตุทฺทสึ ปญฺจทสึ ยา จ ปกฺขสฺส อฏฺฐมี
ปาฏิหาริยปกฺขญฺจ อฏฺฐงฺคสุสมาหิตํ
อุโปสถํ อุปวสิ สทา สีเลสุ สํวุโต
สญฺญโม สํวิภาโค จ โส วิมานสฺมิ โมทติ



ปภาสติมิทํ พฺยมฺหํ เวฬุริยาสุ นิมฺมิตํ
อุเปตํ ภูมิภาเคหิ วิภตฺตํ ภาคโส มิตํ
อาลมฺพรา มุทิงฺคา จ นจฺจคีตา สุวาทิตา
ทิพฺพา สทฺทา นิจฺฉรนฺติ สวนียา มโนรมา
นาหํ เอวํ คตํ ชาตุ เอวํ สุรุจิรํ ปุเร
สทฺทํ สมภิชานามิ ทิฏฺฐํ วา ยทิวา สุตํ
วิตฺตี หิ มํ วินฺทติ สูต ทิสฺวา
ปุจฺฉามิ ตํ มาตลิ เทวสารถิ
อยํ นุ มจฺโจ กิมกาสิ สาธุํ
โย โมทติ สคฺคปฺปตฺโต วิมาเน
ตสฺส ปุฏฺโฐ วิยากาสิ มาตลิ เทวสารถิ
วิปากํ ปุญฺญกมฺมานํ ชานํ อกฺขาสิชานโต
พาราณสิยํ คหปติ เอส ทานปตี อหุ
อาราเม อุทปาเน จ ปปา สงฺกมนานิ จ
อรหนฺเต สีติภูเต สกฺกจฺจํ ปฏิปาทยิ
จีวรํ ปิณฺฑปาตญฺจ ปจฺจยํ สยนาสนํ
อทาสิ อุชุภูเตสุ วิปฺปสนฺเนน เจตสา
จาตุทฺทสึ ปญฺจทสึ ยา จ ปกฺขสฺส อฏฺฐมี
ปาฏิหาริยปกฺขญฺจ อฏฺฐงฺคสุสมาหิตํ
อุโปสถํ อุปวสิ สทา สีเลสุ สํวุโต


สญฺญโม สํวิภาโค จ โส วิมานสฺมิ โมทติ
ยถา อุทยมาทิจฺโจ โหติ โลหิตโก มหา
ตถูปมํ อิทํ พฺยมฺหํ ชาตรูปสฺส นิมฺมิตํ
วิตฺตี หิ มํ วินฺทติ สูต ทิสฺวา
ปุจฺฉามิ ตํ มาตลิ เทวสารถิ
อยํ นุ มจฺโจ กิมกาสิ สาธุํ
โย โมทติ สคฺคปฺปตฺโต วิมาเน
ตสฺส ปุฏฺโฐ วิยากาสิ มาตลิ เทวสารถิ
วิปากํ ปุญฺญกมฺมานํ ชานํ อกฺขาสิชานโต
สาวตฺถิยํ คหปติ เอส ทานปตี อหุ
อาราเม อุทปาเน จ ปปา สงฺกมนานิ จ
อรหนฺเต สีติภูเต สกฺกจฺจํ ปฏิปาทยิ
จีวรํ ปิณฺฑปาตญฺจ ปจฺจยํ สยนาสนํ
อทาสิ อุชุภูเตสุ วิปฺปสนฺเนน เจตสา
จาตุทฺทสึ ปญฺจทสึ ยา จ ปกฺขสฺส อฏฺฐมี
ปาฏิหาริยปกฺขญฺจ อฏฺฐงฺคสุสมาหิตํ
อุโปสถํ อุปวสิ สทา สีเลสุ สํวุโต
สญฺญโม สํวิภาโค จ โส วิมานสฺมิ โมทติ
เวหายสาเม พหุกา ชาตรูปสฺส นิมฺมิตา
ททฺทลฺลมานา อาภนฺติ วิชฺชุวพฺภฆนนฺตเร


ตตฺถ ยกฺขา มหิทฺธิกา สพฺพาภรณภูสิตา
สมนฺตา อนุปริยายนฺติ นารีคณปริวุตา
วิตฺตี หิ มํ วินฺทติ สูต ทิสฺวา
ปุจฺฉามิ ตํ มาตลิ เทวสารถิ
อิเม นุ มจฺจา กิมกํสุ สาธุํ
เย โมทเร สคฺคปฺปตฺตา วิมาเน
ตสฺส ปุฏฺโฐ วิยากาสิ มาตลิ เทวสารถิ
วิปากํ ปุญฺญกมฺมานํ ชานํ อกฺขาสิชานโต
สทฺธาย สุนิวิฏฺฐาย สทฺธมฺเม สุปฺปเวทิเต
อกํสุ สตฺถุ วจนํ สมฺมาสมฺพุทฺธสาวกา
เตสํ เอตานิ ฐานานิ ยานิ ตฺวํ ราช ปสฺสสิ
วิทิตานิ เต มหาราช อาวาสํ ปาปกมฺมินํ
อโถ กลฺยาณกมฺมานํ ฐานานิ วิทิตานิ เต
อุยฺยาหิทานิ ราชิสิ เทวราชสฺส สนฺติเก
สหสฺสยุตฺตํ หยวาหึ ทิพฺพยานมธิฏฺฐิโต
ยายมาโน มหาราชา อทฺทา สีทนฺตเร นเค
ทิสฺวานามนฺตยิ สูตํ อิเม เก นาม ปพฺพตา

สุทสฺสโน กรวีโก อิสินฺธโร ยุคนฺธโร
เนมินฺธโร วินตโก อสฺสกณฺโณ คิริพฺรหา
เอเต สีทนฺตเร นคา อนุปุพฺพสมุคฺคตา






มหาราชานมาวาสา ยานิ ตฺวํ ราช ปสฺสสิ
อเนกรูปํ รุจิรํ นานาจิตฺตํ ปกาสติ
อากิณฺณํ อินฺทสทิเสหิ พฺยคฺเฆเหว สุรกฺขิตํ
วิตฺตี หิ มํ วินฺทติ สูต ทิสฺวา
ปุจฺฉามิ ตํ มาตลิ เทวสารถิ
อิมํ นุ ทฺวารํ กิมภญฺญมาหุ
มโนรมํ ทิสฺสติ ทูรโตว
ตสฺส ปุฏฺโฐ วิยากาสิ มาตลิ เทวสารถิ
วิปากํ ปุญฺญกมฺมานํ ชานํ อกฺขาสิชานโต
จิตฺตกูโฏติ ยํ อาหุ เทวราชปฺปเวสนํ
สุทสฺสนสฺส คิริโน ทฺวารํ เหตํ ปกาสติ
อเนกรูปํ รุจิรํ นานาจิตฺตํ ปกาสติ
อากิณฺณํ อินฺทสทิเสหิ พฺยคฺเฆเหว สุรกฺขิตํ
ปวิเสเตน ราชิสิ อรุชํ ภูมิ ปกฺกม
สหสฺสยุตฺตํ หยวาหึ ทิพฺพยานมธิฏฺฐิโต
ยายมาโน มหาราชา อทฺทา เทวสภํ อิทํ
ยถา สรเท อากาโส นีโลภาโส ปทิสฺสติ
ตถูปมํ อิทํ พฺยมฺหํ เวฬุริยาสุ นิมฺมิตํ
วิตฺตี หิ มํ วินฺทติ สูต ทิสฺวา
ปุจฺฉามิ ตํ มาตลิ เทวสารถิ



อิมํ นุ พฺยมฺหํ กิมภญฺญมาหุ
ตสฺส ปุฏฺโฐ วิยากาสิ มาตลิ เทวสารถิ
วิปากํ ปุญฺญกมฺมานํ ชานํ อกฺขาสิชานโต
สุธมฺมาอิติ ยํ อาหุ เอเสสา ทิสฺสเต สภา
เวฬุริยารุจิรา จิตฺรา ธารยนฺติ สุนิมฺมิตา
อฏฺฐํสา สุกตา ถมฺภา สพฺเพ เวฬุริยามยา
ยตฺถ เทวา ตาวตึสา สพฺเพ อินฺทปุโรหิตา
อตฺถํ เทวมนุสฺสานํ จินฺตยนฺตา สมจฺฉเร
ปวิเสเตน ราชิสิ เทวานํ อนุโมทนํ
ตํ เทวา ปฏินนฺทึสุ ทิสฺวา ราชานมาคตํ
สฺวาคตนฺเต มหาราช อโถ เต อทุราคตํ
นิสีททานิ ราชิสิ เทวราชสฺส สนฺติเก
สกฺโก ตํ ปฏินนฺทิตฺถ เวเทหํ มิถิลคฺคหํ
นิมนฺตยิตฺถ กาเมหิ อาสเนน จ วาสโว
สาธุ โขสิ อนุปฺปตฺโต อาวาสํ วสวตฺตินํ
วส เทเวสุ ราชิสิ สพฺพกามสมิทฺธิสุ
ตาวตึเสสุ เทเวสุ ภุญฺช กาเม อมานุเส
ยถา ยาจิตกํ ยานํ ยถา ยาจิตกํ ธนํ
เอวํ สมฺปทเมเวตํ ยํ ปรโต ทานปจฺจยา
น จาหเมตมิจฺฉามิ ยํ ปรโต ทานปจฺจยา



สยํ กตานิ ปุญฺญานิ ตํ เม อาเวนิยํ ธนํ
โสหํ คนฺตฺวา มนุสฺเสสุ กาหามิ กุสลํ พหุํ
ทาเนน สมจริยาย สญฺญเมน ทเมน จ
ยํ กตฺวา สุขิโต โหติ น จ ปจฺฉานุตปฺปติ
พหูปกาโร โน ภวํ มาตลิ เทวสารถิ
โย เม กลฺยาณกมฺมานํ ปาปานํ ปฏิทสฺสยิ
อิทํ วตฺวา นิมิราชา เวเทโห มิถิลคฺคโห
ปุถุยญฺญํ ยชิตฺวาน สญฺญมํ อชฺฌุปาคมีติ
เนมิราชชาตกํ จตุตฺถํ

มโหสธชาตกํ
ปญฺจาโล สพฺพเสนาย พฺรหฺมทตฺโตยมาคโต
สายํ ปญฺจาลิยา เสนา อปฺปเมยฺยา มโหสธ
วิทฺธิมตี ปตฺติมตี สพฺพสงฺคามโกวิทา
โอหารินี สทฺทวตี เภรีสงฺขปฺปโพธนา
โลหวิชฺชา อลงฺการา ธชินี วามโรหินี
สิปฺปิเยหิ สุสมฺปนฺนา สูเรหิ สุปฺปติฏฺฐิตา
ทเสตฺถ ปณฺฑิตา อาหุ ภูริปญฺญา รโหคตา
มาตา เอกาทสี รญฺโญ ปญฺจาลิยํ ปสาสติ




อเถตฺเถกสตํ ขตฺยา อนุยนฺตา ยสสฺสิโน
อจฺฉินฺนรฏฺฐา พฺยถิตา ปญฺจาลีนํ วสํ คตา
ยํ วทา ตกฺกรา รญฺโญ อกามา ปิยภาณิโน
ปญฺจาลมนุยายนฺติ อกามา วสิโน คตา
ตาย เสนาย มิถิลา ติสนฺธิปริวาริตา
ราชธานี วิเทหานํ สมนฺตา ปริชญฺญติ
อุทฺธํ ตารกชาตาว สมนฺตา ปริวาริตา
มโหสธ วิชานาหิ กถํ โมกฺโข ภวิสฺสติ
ปาเท เทว ปสาเรหิ ภุญฺช กาเม รมสฺสุ จ
หิตฺวา ปญฺจาลิยํ เสนํ พฺรหฺมทตฺโต ปลายติ
ราชา สนฺถวกาโม เต รตนานิ ปเวจฺฉติ
อาคจฺฉนฺตุ อิโต ทูตา มญฺชุกา ปิยภาณิโน
ภาสนฺตุ มุทุกา วาจา ยา วาจา ปฏินนฺทิตา
ปญฺจาโล จ วิเทโห จ อุโภ เอกา ภวนฺตุ เต
กถนฺนุ เกวฏฺฏ มโหสเธน
สมาคโม อาสิ ตทิงฺฆ พฺรูหิ
กจฺจิ เต ปฏินิชฺฌตฺโต กจฺจิ ตุฏฺโฐ มโหสโธ
อนริยรูโป ปุริโส ชนินฺท
อสมฺโมทโก ถทฺโธ อสพฺภิรูโป
ยถา มูโค จ พธิโร จ น กิญฺจิตฺถํ อภาสถ



อทฺธา อิทํ มนฺตปทํ สุทุทฺทสํ
อตฺโถ สุทฺโธ นรวีเรน ทิฏฺโฐ
ตถา หิ กาโย มม สมฺปเวธติ
หิตฺวา สยํ โก ปรหตฺถเมสฺสติ
ฉนฺนญฺหิ เอกาว มตี สเมติ
เย ปณฺฑิตา อุตฺตมภูริปญฺญา
ยานํ อยานํ อถวาปิ ฐานํ
มโหสธ ตฺวํปิ มตึ กโรหิ
ชานาสิ โข ราช มหานุภาโว
มหพฺพโล จูฬนีพฺรหฺมทตฺโต
ราชา จ ตํ อิจฺฉติ มารณตฺถํ
มิคํ ยถา โอกจเรน ลุทฺโท
ยถาปิ มจฺโฉ พลิสํ วงฺกํ มํเสน ฉาทิตํ
อามคิทฺโธ น ชานาติ มจฺโฉ มรณมตฺตโน
เอวเมว ตุวํ ราช จูฬเนยฺยสฺส ธีตรํ
กามคิทฺโธ น ชานาสิ มจฺโฉว มรณมตฺตโน
สเจ คจฺฉสิ ปญฺจาลํ ขิปฺปมตฺตํ ชหิสฺสสิ
มิคํ ปนฺถานุปนฺนํว มหนฺตํ ภยเมสฺสสิ
มยเมว พาลามฺหเส เอลมูคา
เย อุตฺตมตฺถานิ ตยี ลปิมฺหา


กิเมว ตฺวํ นงฺคลโกฏิวฑฺโฒ
อตฺถานิ ชานาสิ ยถาปิ อญฺเญ
อิมํ คเล คเหตฺวาน นาเสถ วิชิตา มม
โย เม รตนลาภสฺส อนฺตรายาย ภาสติ
ตโต จ โส อปกฺกมฺม เวเทหสฺส อุปนฺติกา
อถ อามนฺตยี ทูตํ มาธุรํ สุวปณฺฑิตํ
เอหิ สมฺม หริตปกฺข เวยฺยาวจฺจํ กโรหิ เม
อตฺถิ ปญฺจาลราชสฺส สาลิกา สยนปาลิกา
ตํ สนฺถเวน ปุจฺฉสฺสุ สา หิ สพฺพสฺส โกวิทา
สา เนสํ สพฺพํ ชานาติ รญฺโญ จ โกสิยสฺส จ
อาโมติ โส ปฏิสุตฺวา มาธุโร สุวปณฺฑิโต
อคมาสิ หริตปกฺโข สาลิกาย อุปนฺติกํ
ตโต จ โข โส คนฺตฺวาน มาธุโร สุวปณฺฑิโต
อถ อามนฺตยี สุฆรํ สาลิกํ มญฺชุภาณิกํ
กจฺจิ เต สุฆเร ขมนียํ กจฺจิ เวเส อนามยํ
กจฺจิ เต มธุนา ลาชํ ลพฺภเต สุฆเร ตุวํ
กุสลญฺเจว เม สมฺม อโถ สมฺม อนามยํ
อโถ เม มธุนา ลาชา ลพฺภเต สุวปณฺฑิต
กุโต นุ สมฺม อาคมฺม กสฺส วา ปหิโต ตุวํ




น จ เมสิ อิโต ปุพฺเพ ทิฏฺโฐ วา ยทิ วา สุโต
อโหสึ สิวิราชสฺส ปาสาเท สยนปาลโก
ตโต โส ธมฺมิโก ราชา พนฺเธ โมเจติ พนฺธนา
ตสฺส เมกา ทุติยาสิ สาลิกา มญฺชุภาณิกา
ตํ ตตฺถ อวธิ เสโน เปกฺขโต สุฆเร มม
ตสฺสา กามา หิ สมฺมตฺโต อาคโตสฺมิ ตวนฺติเก
สเจ กเรยุ โอกาสํ อุภเยว วเสมฺหเส
สุโว จ สุวึ กาเมยฺย สาลิโก ปน สาลิกํ
สุวสฺส สาลิกาเยว สํวาโส โหติ กีทิโส
โย ยํ กาเม กามยติ อปิ จณฺฑาลิกามปิ
สพฺโพ หิ สทิโส โหติ นตฺถิ กาเม อสาทิโส
อตฺถิ ชมฺพาวตี นาม มาตา สิวิสฺส ราชิโน
สา ปิยา วาสุเทวสฺส กณฺหสฺส จ มเหสิยา
รตนวตี กึปุริสี สาปิ วจฺฉํ อกามยิ
มนุสฺโส มิคิยา สทฺธึ นตฺถิ กาเม อสาทิโส
หนฺท โขหํ คมิสฺสามิ สาลิเก มญฺชุภาณิเก
ปจฺจกฺขานุปทํ เหตํ อติมญฺญสิ นูน มํ
น สิรี ตรมานสฺส มาธุร สุวปณฺฑิต
อิเธว ตาว อจฺฉสฺสุ ยาว ราชาน ทกฺขสิ
โสสฺสิ สทฺทํ มุทิงฺคานํ อานุภาวญฺจ ราชิโน




โย นุ ขฺวายํ ติพฺโพ สทฺโท ติโรชนปเท สุโต
ธีตา ปญฺจาลราชสฺส โอสธี วิย วณฺณินี
ตํ ทสฺสติ วิเทหานํ โส วิวาโห ภวิสฺสติ
เอทิโส เต อมิตฺตานํ วิวาโห โหตุ มาธุร
ยถา ปญฺจาลราชสฺส เวเทเหน ภวิสฺสติ
อานยิตฺวาน เวเทหํ ปญฺจาลานํ รเถสโภ
ตโต นํ ฆาตยิสฺสติ นาสฺส สขิ ภวิสฺสติ
หนฺท โข มํ อนุชานาหิ รตฺติโย สตฺตมตฺติโย
ยาวาหํ สิวิราชสฺส อาโรเจมิ มเหสิโน
ลทฺโธ จ เม อาวสโถ สาลิกาย อุปนฺติกา
หนฺท โข ตํ อนุชานามิ รตฺติโย สตฺตมตฺติโย
สเจ ตฺวํ สตฺตรตฺเตน นาคจฺฉสิ มมนฺติกํ
มญฺเญ โอกนฺตสนฺตํ มํ มตาย อาคมิสฺสสิ
ตโต จ โข โส คนฺตฺวาน มาธุโร สุวปณฺฑิโต
มโหสธสฺส อกฺขาสิ สาลิกาย วจนํ อิทํ
ยสฺเสว ฆเร ภุญฺเชยฺย โภคํ
ตสฺเสว อตฺถํ ปุริโส จเรยฺย
หนฺทาหํ คจฺฉามิ ปุเร ชนินฺท
ปญฺจาลราชสฺส ปุรํ สุรมฺมํ
นิเวสนานิ มาเปตุํ เวเทหสฺส ยสสฺสิโน



นิเวสนานิ มาเปตฺวา เวเทหสฺส ยสสฺสิโน
ยทา เต ปหิเณยฺยามิ ตทา เอยฺยาสิ ขตฺติย
ตโต จ ปายาสิ ปุเร มโหสโธ
ปญฺจาลราชสฺส ปุรํ สุรมฺมํ
นิเวสนานิ มาเปตุํ เวเทหสฺส ยสสฺสิโน
นิเวสนานิ มาเปตฺวา เวเทหสฺส ยสสฺสิโน
อถสฺส ปาหิณิ ทูตํ เวเทหํ มิถิลคฺคหํ
เอหิทานิ มหาราช มาปิตํ เต นิเวสนํ
ตโต จ ราชา ปายาสิ เสนาย จตุรงฺคิยา
อนนฺตวาหนํ ทฏฺฐุํ ผีตํ กปฺปิลิยํ ปุรํ
ตโต จ โข โส คนฺตฺวาน พฺรหฺมทตฺตสฺส ปาหิณิ
อาคโตสฺมิ มหาราช ตว ปาทานิ วนฺทิตุํ
ททาหิทานิ ภริยํ นารึ สพฺพงฺคโสภนึ
สุวณฺเณน ปฏิจฺฉนฺนํ ทาสีคณปุรกฺขิตํ
สฺวาคตนฺเตปิ เวเทห อโถ เต อทุราคตํ
นกฺขตฺตญฺเญว ปริปุจฺฉ อหํ กญฺญํ ททามิ เต
สุวณฺเณน ปฏิจฺฉนฺนํ ทาสีคณปุรกฺขิตํ
ตโต จ ราชา เวเทโห นกฺขตฺตํ ปริปุจฺฉติ
นกฺขตฺตํ ปริปุจฺฉิตฺวา พฺรหฺมทตฺตสฺส ปาหิณิ
ททาหิทานิ เม ภริยํ นารึ สพฺพงฺคโสภนึ



สุวณฺเณน ปฏิจฺฉนฺนํ ทาสีคณปุรกฺขิตํ
ททามิทานิ เต ภริยํ นารึ สพฺพงฺคโสภนึ
สุวณฺเณน ปฏิจฺฉนฺนํ ทาสีคณปุรกฺขิตํ
หตฺถี อสฺสา รถา ปตฺติ เสนา ติฏฺฐนฺติ จมฺมิกา
อุกฺกา ปทิตฺตา ฌายนฺติ กินฺนุ มญฺญนฺติ ปณฺฑิตา
หตฺถี อสฺสา รถา ปตฺติ เสนา ติฏฺฐนฺติ จมฺมิกา
อุกฺกา ปทิตฺตา ฌายนฺติ กินฺนุ กาหนฺติ ปณฺฑิต
รกฺขติ ตํ มหาราช จูฬเนยฺโย มหพฺพโล
ปทุฏฺโฐ เต พฺรหฺมทตฺโต ปาโต ตํ ฆาตยิสฺสติ
อุพฺเพธติ เม หทยํ มุขญฺจ ปริสุสฺสติ
นิพฺพุตึ นาธิคจฺฉามิ อคฺคิทฒฺโฒว อาตเป
กมฺมารานํ ยถา อุกฺกา อนฺโต ฌายติ โน พหิ
เอวมฺปิ หทยํ มยฺหํ อนฺโต ฌายติ โน พหิ
ปมตฺโต มนฺตนาตีโต ภินฺนมนฺโตสิ ขตฺติย
อิทานิ โข ตํ ตายนฺตุ ปณฺฑิตา มนฺติโน ชนา
อกตฺวามจฺจสฺส วจนํ อตฺถกามหิเตสิโน
อตฺตปีติรโต ราช มิโค กูเฏว โอหิโต
ยถาปิ มจฺโฉ พลิสํ วงฺกํ มํเสน ฉาทิตํ
อามคิทฺโธ น ชานาติ มจฺโฉ มรณมตฺตโน
เอวเมว ตุวํ ราช จูฬเนยฺยสฺส ธีตรํ



กามคิทฺโธ น ชานาสิ มจฺโฉว มรณมตฺตโน
สเจ คจฺฉสิ ปญฺจาลํ ขิปฺปมตฺตํ ชหิสฺสสิ
มิคํ ปนฺถานุปนฺนํว มหนฺตํ ภยเมสฺสสิ
อนริยรูโป ปุริโส ชนินฺท
อหีว อุจฺจงฺกคโต ฑเสยฺย
น เตน มิตฺตึ กยิราถ ธีโร
ทุกฺโข หเว กาปุริเสน สงฺคโม
ยํ เตฺวว ชญฺญา ปุริโส ชนินฺท
สีลวายํ พหุสฺสุโต
เตเนว มิตฺตึ กยิราถ ธีโร
สุโข หเว สปฺปุริเสหิ สงฺคโม
พาโล ตุวํ เอลมูโคสิ ราช
โย อุตฺตมตฺถานิ มยี ลปิตฺโถ
กิเมวหํ นงฺคลโกฏิวฑฺโฒ
อตฺถานิ ชานิสฺสํ ยถาปิ อญฺเญ
อิมํ คเล คเหตฺวาน นาเสถ วิชิตา มม
โย เม รตนลาภสฺส อนฺตรายาย ภาสติ
มโหสธ อตีเตน นานุวิชฺฌนฺติ ปณฺฑิตา
กึ มํ อสฺสํว สมฺพนฺธํ ปโตเทเนว วิชฺฌสิ
สเจ ปสฺสสิ โมกฺขํ เม เขมํ วา ปน ปสฺสสิ



เตเนว มํ อนุสาส กึ อตีเตน วิชฺฌสิ
อตีตํ มานุสํ กมฺมํ ทุกฺกรํ ทุรภิสมฺภวํ
น ตํ สกฺโกมิ โมเจตุํ ตฺวํ ปชานสฺสุ ขตฺติย
สนฺติ เวหายสา นาคา อิทฺธิมนฺโต ยสสฺสิโน
เตปิ อาทาย คจฺเฉยฺยุํ ยสฺส โหนฺติ ตถาวิธา
สนฺติ เวหายสา อสฺสา อิทฺธิมนฺโต ยสสฺสิโน
เตปิ อาทาย คจฺเฉยฺยุํ ยสฺส โหนฺติ ตถาวิธา
สนฺติ เวหายสา ปกฺขี อิทฺธิมนฺโต ยสสฺสิโน
เตปิ อาทาย คจฺเฉยฺยุํ ยสฺส โหนฺติ ตถาวิธา
สนฺติ เวหายสา ยกฺขา อิทฺธิมนฺโต ยสสฺสิโน
เตปิ อาทาย คจฺเฉยฺยุํ ยสฺส โหนฺติ ตถาวิธา
อตีตํ มานุสํ กมฺมํ ทุกฺกรํ ทุรภิสมฺภวํ
น ตํ สกฺโกมิ โมเจตุํ อนฺตลิกฺเขน ขตฺติย
อตีรทสฺสี ปุริโส มหนฺเต อุทกณฺณเว
ยตฺถ โส ลภเต คาธํ ตตฺถ โส วินฺทเต สุขํ
เอวํ อมฺหญฺจ รญฺโญ จ ตฺวํ ปติฏฺฐา มโหสธ
ตฺวํ โนสิ มนฺตีนํ เสฏฺโฐ อเมฺห ทุกฺขา ปโมจย
อตีตํ มานุสํ กมฺมํ ทุกฺกรํ ทุรภิสมฺภวํ
น ตํ สกฺโกมิ โมเจตุํ ตฺวํ ปชานสฺสุ เสนก



สุโณหิ เมตํ วจนํ ปสฺสเสนํ มหพฺภยํ
เสนกทานิ ปุจฺฉามิ กึ กิจฺจํ อิธ มญฺญสิ
อคฺคึ วา ทฺวารโต เทม คณฺหามเส วิกนฺตนํ
อญฺญมญฺญํ วธิตฺวาน ขิปฺปํ หิสฺสาม ชีวิตํ
มา โน ราชา พฺรหฺมทตฺโต จิรํ ทุกฺเขน มารยิ
สุโณหิ เมตํ วจนํ ปสฺสเสนํ มหพฺภยํ
ปุกฺกุสทานิ ปุจฺฉามิ กึ กิจฺจํ อิธ มญฺญสิ
วิสํ ขาทิตฺวา มิยฺยาม ขิปฺปํ หิสฺสาม ชีวิตํ
มา โน ราชา พฺรหฺมทตฺโต จิรํ ทุกฺเขน มารยิ
สุโณหิ เมตํ วจนํ ปสฺสเสนํ มหพฺภยํ
กามินฺททานิ ปุจฺฉามิ กึ กิจฺจํ อิธ มญฺญสิ
รชฺชุยา พชฺฌ มิยฺยาม ปปาตา ปปเตมเส
มา โน ราชา พฺรหฺมทตฺโต จิรํ ทุกฺเขน มารยิ
สุโณหิ เมตํ วจนํ ปสฺสเสนํ มหพฺภยํ
เทวินฺททานิ ปุจฺฉามิ กึ กิจฺจํ อิธ มญฺญสิ
อคฺคึ วา ทฺวารโต เทม คณฺหามเส วิกนฺตนํ
อญฺญมญฺญํ วธิตฺวาน ขิปฺปํ หิสฺสาม ชีวิตํ
น โน สกฺโกติ โมเจตุํ สุเขเนว มโหสโธ
ยถา กทลิโน สารํ อเนฺวสํ นาธิคจฺฉติ
เอวํ อเนฺวสมานา นํ ปญฺหํ นาชฺฌคมามเส



ยถา สิมฺพลิโน สารํ อเนฺวสํ นาธิคจฺฉติ
เอวํ อเนฺวสมานา นํ ปญฺหํ นาชฺฌคมามเส
อเทเส วต โน วุฏฺฐํ กุญฺชรานํวนูทเก
สกาเส ทุมฺมนุสฺสานํ พาลานํ อวิชานตํ
อุพฺเพธติ เม หทยํ มุขญฺจ ปริสุสฺสติ
นิพฺพุตึ นาธิคจฺฉามิ อคฺคิทฑฺโฒว อาตเป
กมฺมารานํ ยถา อุกฺกา อนฺโต ฌายติ โน พหิ
เอวมฺปิ หทยํ มยฺหํ อนฺโต ฌายติ โน พหิ
ตโต โส ปณฺฑิโต ธีโร อตฺถทสฺสี มโหสโธ
เวเทหํ ทุกฺขิตํ ทิสฺวา อิทํ วจนมพฺรวิ
มา ตฺวํ ภายิ มหาราช มา ตฺวํ ภายิ รเถสภ
อหนฺตํ โมจยิสฺสามิ ราหุคฺคหิตํว จนฺทิมํ
มา ตฺวํ ภายิ มหาราช มา ตฺวํ ภายิ รเถสภ
อหนฺตํ โมจยิสฺสามิ ราหุคฺคหิตํว สุริยํ
มา ตฺวํ ภายิ มหาราช มา ตฺวํ ภายิ รเถสภ
อหนฺตํ โมจยิสฺสามิ ปงฺเก สนฺนํว กุญฺชรํ
มา ตฺวํ ภายิ มหาราช มา ตฺวํ ภายิ รเถสภ
อหนฺตํ โมจยิสฺสามิ เปฬพนฺธํว ปนฺนคํ
มา ตฺวํ ภายิ มหาราช มา ตฺวํ ภายิ รเถสภ
อหนฺตํ โมจยิสฺสามิ ปกฺขึ พนฺธํว ปญฺชเร


มา ตฺวํ ภายิ มหาราช มา ตฺวํ ภายิ รเถสภ
อหนฺตํ โมจยิสฺสามิ มจฺเฉ ชาลคเตริว
มา ตฺวํ ภายิ มหาราช มา ตฺวํ ภายิ รเถสภ
อหนฺตํ โมจยิสฺสามิ สโยคฺคพลวาหนํ
มา ตฺวํ ภายิ มหาราช มา ตฺวํ ภายิ รเถสภ
ปญฺจาลํ พาหยิสฺสามิ กากเสนํว เลฑฺฑุนา
อาทู ปญฺญา กิมตฺถิยา อมจฺโจ วาปิ ตาทิโส
โย ตํ สมฺพาธปกฺขนฺตํ ทุกฺขา น ปริโมจเย
เอถ มาณวา อุฏฺเฐถ มุขํ โสเธถ สนฺธิโน
เวเทโห สหมจฺเจหิ อุมฺมงฺเคน คมิสฺสติ
ตสฺส ตํ วจนํ สุตฺวา ปณฺฑิตสฺสานุสาริโน
อุมฺมงฺคทฺวารํ วิวรึสุ ยนฺตยุตฺเต จ อคฺคเฬ
ปุรโต เสนโก ยาติ ปจฺฉโต จ มโหสโธ
มชฺเฌ จ ราชา เวเทโห อมจฺจปริวาริโต
อุมฺมงฺคา นิกฺขมิตฺวาน เวเทโห นาวมารุหิ
อภิรุยฺหญฺจ ญตฺวาน อนุสาสิ มโหสโธ
อยํ เต สสฺสุโร เทว อยํ สสฺสุ ชนาธิป
ยถา มาตุ ปฏิปตฺติ เอวํ เต โหตุ สสฺสุยา
ยถาปิ นิยโก ภาตา โสทริโย เอกมาตุโก
เอวํ ปญฺจาลจนฺโท เต ทยิตพฺโพ รเถสภ



อยํ ปญฺจาลจนฺที เต ราชปุตฺตี อภิชฺฌิตา
กามํ กโรหิ เต ตาย ภริยา เต รเถสภ
อารุยฺห นาวํ ตรมาโน กึ นุ ตีรมฺหิ ติฏฺฐสิ
กิจฺฉา มุตฺตมฺห ทุกฺขโต ยามทานิ มโหสธ
เนส ธมฺโม มหาราช โยหํ เสนาย นายโก
เสนางฺคํ ปริหาเปตฺวา อตฺตานํ ปริโมจเย
นิเวสนมฺหิ เต เทว เสนางฺคํ ปริหาปิตํ
ตํ ทินฺนํ พฺรหฺมทตฺเตน อานยิสฺสํ รเถสภ
อปฺปเสโน มหาเสนํ กถํ นิคฺคยฺห ฐสฺสสิ
ทุพฺพโล พลวนฺเตน วิหญฺญิสฺสสิ ปณฺฑิต
อปฺปเสโนปิ เจ มนฺตี มหาเสนํ อมนฺตินํ
ชานาติ ราชา ราชาโน อาทิจฺโจวุทยนฺตมํ
สุสุขํ วต สํวาโส ปณฺฑิเตหีติ เสนก
ปกฺขีว ปญฺชเร พนฺเธ มจฺเฉ ชาลคเตริว
อมิตฺตหตฺถตฺถคเต โมจยิ โน มโหสโธ
เอวเมว มหาราช ปณฺฑิตา หิ สุขาวหา
ปกฺขีว ปญฺชเร พนฺเธ มจฺเฉ ชาลคเตริว
อมิตฺตหตฺถตฺถคเต โมจยิ โน มโหสโธ
รกฺขิตฺวา กสิณํ รตฺตึ จูฬเนยฺโย มหพฺพโล
อุเทนฺตํ อรุณุคฺคสฺมึ อุปการํ อุปาคมิ



อารุยฺห ปวรํ นาคํ พลวนฺตํ สฏฺฐิหายนํ
ราชา อโวจ ปญฺจาโล จูฬเนยฺโย มหพฺพโล
สนฺนทฺโธ มณิจมฺเมน สรมาทาย ปาณินา
เปสิเย อชฺฌภาสิตฺถ ปุถุคุมฺเพ สมาคเต
หตฺถาโรเห อนีกฏฺเฐ รถิเก ปตฺติการเก
อุปาสนมฺหิ กตหตฺเถ วาลเวเธ สมาคเต
เปเสถ กุญฺชเร ทนฺตี พลวนฺเต สฏฺฐิหายเน
มทฺทนฺตุ กุญฺชรา นครํ เวเทเหน สุมาปิตํ
วจฺฉทนฺตมุขา เสตา ติกฺขคฺคา อฏฺฐิเวธิโน
ปนุณฺณา ธนุเวเคน สมฺปตนฺตุตรีตรา
มาณวา จมฺมิโน สูรา จิตฺตทณฺฑยุตาวุธา
ปกฺขนฺทิโน มหานาคา หตฺถีนํ โหนฺตุ สมฺมุขา
สตฺติโย เตลโธตาโย อจฺฉิมนฺโต ปภสฺสรา
วิชฺโชตมานา ติฏฺฐนฺตุ สตรํสีว ตารกา
อาวุธพลวนฺตานํ คุณิกายุรธารินํ
เอตาทิสานํ โยธานํ สงฺคาเม อปลายินํ
เวเทโห กุโต มุจฺจิสฺสติ สเจ ปกฺขีว กาหิติ
ตึส เม ปุริสนาวุโตฺย สพฺเพ เอเกกนิจฺจิตา
เยสํ สมํ น ปสฺสามิ เกวลํ มหิมํ จรํ
นาคา จ กปฺปิตา ทนฺตี พลวนฺตา สฏฺฐิหายนา



เยสํ ขนฺเธสุ โสภนฺติ กุมารา จารุทสฺสนา
ปีตาลงฺการา ปีตวสนา ปีตุตฺตรนิวาสนา
นาคกฺขนฺเธสุ โสภนฺติ เทวปุตฺตาว นนฺทเน
ปาฐีนวณฺณา เนตฺตึสา เตลโธตา ปภสฺสรา
นิฏฺฐิตา นรวีเรหิ สมธารา สุนิสฺสิตา
เวลฺลาฬิโน วีตมลา สิกฺกายสมยา ทฬฺหา
คหิตา พลวนฺเตหิ สุปฺปหารปฺปหาริภิ
สุวณฺณถรุสมฺปนฺนา โลหิตกญฺจูปธาริตา
วิวตฺตมานา โสภนฺติ วิชฺชุวพฺภฆนนฺตเร
ปถกา จมฺมิโน สูรา อสิจมฺมสฺส โกวิทา
ธนุคฺคหา สิกฺขิตรา นาคกฺขนฺธนิปาติโน
เอตาทิเสหิ ปริกฺขิตฺโต นตฺถิ โมกฺโข อิโต ตว
ปภาวนฺเต น ปสฺสามิ เยน ตฺวํ มิถิลํ วเช
กินฺนุ สนฺตรมาโนว นาคํ เปเสสิ กุญฺชรํ
ปหฏฺฐรูโป อาคมสิ ลทฺธตฺโถสฺมีติ มญฺญสิ
โอหเรตํ ธนุจาปํ ขุรปฺปํ ปฏิสํหร
โอหเรตํ สุภํ จมฺมํ เวฬุริยมณิสนฺนิภํ
ปสนฺนมุขวณฺโณสิ มิตปุพฺพญฺจ ภาสสิ
โหติ โข มรณกาเล เอทิสี วณฺณสมฺปทา
โมฆนฺเต คชฺชิตํ ราช ภินฺนมนฺโตสิ ขตฺติย





ทุคฺคโณฺห หิ ตยา ราชา ขลุงฺเกเนว สินฺธโว
ติณฺโณ หิยฺโย ราชา คงฺคํ สามจฺโจ สปริชฺชโน
หํสราชํ ยถา ธงฺโก อนุชฺชวํ ปติสฺสติ
สิคาลา รตฺติภาเคน ผุลฺลํ ทิสฺวาน กึสุกํ
มํสเปสีติ มญฺญนฺตา ปริพฺยูฬฺหา มิคาธมา
วีติวตฺตาสุ รตฺตีสุ อุคฺคตสฺมึ ทิวากเร
กึสุกํ ผุลฺลิตํ ทิสฺวา อาสาฉินฺนา มิคาธมา
เอวเมว ตุวํ ราช เวเทหํ ปริวารย
อาสจฺฉินฺโน คมิสฺสสิ สิคาลา กึสุกํ ยถา
อิมสฺส หตฺถปาเท จ กณฺณนาสญฺจ ฉินฺทถ
โย เม อมิตฺตํ หตฺถคตํ เวเทหํ ปริโมจยิ
อิมํ มํสํว ปาตพฺยํ สูเล กตฺวา ปจนฺตุ นํ
โย เม อมิตฺตํ หตฺถคตํ เวเทหํ ปริโมจยิ
ยถาปิ อุสภจมฺมํ ปฐพฺยา วิหนียติ
สีหสฺส อโถ พฺยคฺฆสฺส โหติ สงฺกุสมาหตํ
เอวนฺตํ วิหนิตฺวาน เวธยิสฺสามิ สตฺติยา
โย เม อมิตฺตํ หตฺถคตํ เวเทหํ ปริโมจยิ
สเจ เม หตฺถปาเท จ กณฺณนาสญฺจ เฉทสิ
เอวํ ปญฺจาลจนฺทสฺส เวเทโห เฉทยิสฺสติ
สเจ เม หตฺถปาเท จ กณฺณนาสญฺจ เฉทสิ




เอวํ ปญฺจาลจนฺทิยา เวเทโห เฉทยิสฺสติ
สเจ เม หตฺถปาเท จ กณฺณนาสญฺจ เฉทสิ
เอวํ นนฺทาย เทวิยา เวเทโห เฉทยิสฺสติ
สเจ เม หตฺถปาเท จ กณฺณนาสญฺจ เฉทสิ
เอวนฺเต ปุตฺตทารสฺส เวเทโห เฉทยิสฺสติ
สเจ มํสญฺจ ปาตพฺยํ สูเล กตฺวา ปจิสฺสสิ
เอวํ ปญฺจาลจนฺทสฺส เวเทโห ปาจยิสฺสติ
สเจ มํสญฺจ ปาตพฺยํ สูเล กตฺวา ปจิสฺสสิ
เอวํ ปญฺจาลจนฺทิยา เวเทโห ปาจยิสฺสติ
สเจ มํสญฺจ ปาตพฺยํ สูเล กตฺวา ปจิสฺสสิ
เอวํ นนฺทาย เทวิยา เวเทโห ปาจยิสฺสติ
สเจ มํสญฺจ ปาตพฺยํ สูเล กตฺวา ปจิสฺสสิ
เอวนฺเต ปุตฺตทารสฺส เวเทโห ปาจยิสฺสติ
สเจ มํ วิหนิตฺวาน เวธยิสฺสสิ สตฺติยา
เอวํ ปญฺจาลจนฺทสฺส เวเทโห เวธยิสฺสติ
สเจ มํ วิหนิตฺวาน เวธยิสฺสสิ สตฺติยา
เอวํ ปญฺจาลจนฺทิยา เวเทโห เวธยิสฺสติ
สเจ มํ วิหนิตฺวาน เวธยิสฺสสิ สตฺติยา
เอวํ นนฺทาย เทวิยา เวเทโห เวธยิสฺสติ
สเจ มํ วิหนิตฺวาน เวธยิสฺสสิ สตฺติยา



เอวนฺเต ปุตฺตทารสฺส เวเทโห เวธยิสฺสติ
เอวํ โน มนฺติตํ รโห เวเทเหน มยา สห
ยถา ปลสตํ จมฺมํ โกนฺติมนฺตาสุนิฏฺฐิตํ
อุเปติ ตนุตาณาย สรานํ ปฏิหนฺตเว
สุขาวโห ทุกฺขนูโท เวเทหสฺส ยสสฺสิโน
มตินฺเต ปฏิหญฺญามิ อุสุํ ปลสเตน วา
อิงฺฆ ปสฺส มหาราช สุญฺญํ อนฺเตปุรํ ตว
โอโรธา จ กุมารา จ ตว มาตา จ ขตฺติย
อุมฺมงฺคา นีหริตฺวาน เวเทหสฺสุปนามิตา
อิงฺฆ อนฺเตปุรํ มยฺหํ คนฺตฺวาน วิจินาถ นํ
ยถา อิมสฺส วจนํ สจฺจํ วา ยทิ วา มุสา
เอวเมตํ มหาราช ยถา อาห มโหสโธ
สุญฺญํ อนฺเตปุรํ สพฺพํ กากปตนกํ ยถา
อิโต คตา มหาราช นารี สพฺพงฺคโสภนา
โกสุมฺภผลกสุสฺโสณี หํสคคฺครภาณินี
อิโต นีตา มหาราช นารี สพฺพงฺคโสภนา
โกเสยฺยวสนา สามา ชาตรูปสุเมขลา
สุรตฺตปาทา กลฺยาณี สุวณฺณมณิเมขลา
ปาเรวตกฺขี สุตนู พิมฺโพฏฺฐา ตนุมชฺฌิมา
สุชาตา ภุชลฏฺฐีว เวทีว ตนุมชฺฌิมา




ทีฆสฺสา เกสา อสิตา อีสกคฺคปเวลฺลิตา
สุชาตา มิคจฺฉาปีว เหมนฺตคฺคิสิขาริว
นทีว คิริทุคฺเคสุ สญฺฉนฺนา ขุทฺทเวฬุภิ
นาคนาสูรุกลฺยาณี ปฐมา ติมฺพรุตฺถนี
นาติทีฆา นาติรสฺสา นาโลมา นาติโลมกา
นนฺทาย นูน มรเณน นนฺทสิ สิริวาหน
อหญฺจ นูน นนฺทา จ คจฺฉาม ยมสาธนํ
ทิพฺพํ อธิยเส มายํ อกาสิ จกฺขุโมหนํ
โย เม อมิตฺตํ หตฺถคตํ เวเทหํ ปริโมจยิ
อธิยนฺติ เว มหาราช ทิพฺพมายีธ ปณฺฑิตา
เต โมจยนฺติ อตฺตานํ ปณฺฑิตา มนฺติโน ชนา
สนฺติ มาณวปุตฺตา เม กุสลา สนฺธิเฉทกา
เยสํ กเตน มคฺเคน เวเทโห มิถิลํ คโต
อิงฺฆ ปสฺส มหาราช อุมฺมงฺคํ สาธุมาปิตํ
หตฺถีนํ อถ อสฺสานํ รถานํ อถ ปตฺตินํ
อาโลกภูตํ ติฏฺฐนฺตํ อุมฺมงฺคํ สาธุนิฏฺฐิตํ
ลาภา วต วิเทหานํ ยสฺสิเม เอทิสา ปณฺฑิตา
ฆเร วสนฺติ วิชิเต ยถา ตฺวมสิ มโหสธ
วุตฺติญฺจ ปริหารญฺจ ทิคุณํ ภตฺตเวตฺตนํ
ททามิ วิปุเล โภเค ภุญฺช กาเม รมสฺสุ จ



มา วิเทหํ ปจฺจคมา กึ วิเทโห กริสฺสติ
โย จเชถ มหาราช ภตฺตารํ ธนการณา
อุภินฺนํ โหติ คารโยฺห อตฺตโน จ ปรสฺส จ
ยาว ชีเวยฺย เวเทโห นาญฺญสฺส ปุริโส สิยํ
โย จเชถ มหาราช ภตฺตารํ ธนการณา
อุภินฺนํ โหติ คารโยฺห อตฺตโน จ ปรสฺส จ
ยาว ติฏฺเฐยฺย เวเทโห นาญฺญสฺส วิชิเต วเส
ทมฺมิ นิกฺขสหสฺสนฺเต คามาสีติญฺจ กาสิสุ
ทาสีสตานิ จตฺตาริ ทมฺมิ ภริยาสตญฺจ เต
สพฺพํ เสนางฺคมาทาย โสตฺถึ คจฺฉ มโหสธ
ยาว ททนฺตุ หตฺถีนํ อสฺสานํ ทิคุณํ วิธํ
ตปฺเปนฺตุ อนฺนปาเนน รถิเก ปตฺติการเก
หตฺถี อสฺเส รเถ ปตฺตี คจฺเฉวาทาย ปณฺฑิต
ปสฺสตุ ตํ มหาราชา เวเทโห มิถิลํ คตํ
หตฺถี อสฺสา รถา ปตฺตี เสนา สาทิสฺสเต มหา
จตุรงฺคินี ภึสรูปา กินฺนุ มญฺญนฺติ ปณฺฑิตา
อานนฺโท เต มหาราช อุตฺตโม ปฏิทิสฺสติ
สพฺพํ เสนางฺคมาทาย โสตฺถิปฺปตฺโต มโหสโธ
ยถา เปตํ สุสานสฺมึ ฉฑฺเฑตฺวา จตุโร ชนา
เอวํ กปฺปิลิเย ตฺยมฺหา ฉฑฺฑยิตฺวา อิธาคตา



อถ ตฺวํ เกน วณฺเณน เกน วา ปน เหตุนา
เกน วา อตฺถชาเตน อตฺตานํ ปริโมจยิ
อตฺถํ อตฺเถน เวเทห มนฺตํ มนฺเตน ขตฺติย
ปริวารยิสฺสํ ราชานํ ชมฺพูทีปํว สาคโร
ทินฺนํ นิกฺขสหสฺสํ เม คามาสีติญฺจ กาสิสุ
ทาสีสตานิ จตฺตาริ ทินฺนํ ภริยาสตญฺจ เม
สพฺพํ เสนางฺคมาทาย โสตฺถินามฺหิ อิธาคโต
สุสุขํ วต สํวาโส ปณฺฑิเตหีติ เสนก
ปกฺขีว ปญฺชเร พนฺเธ มจฺเฉ ชาลคเตริว
อมิตฺตหตฺถตฺถคเต โมจยิ โน มโหสโธ
เอวเมว มหาราช ปณฺฑิตา หิ สุขาวหา
ปกฺขีว ปญฺชเร พนฺเธ มจฺเฉ ชาลคเตริว
อมิตฺตหตฺถตฺถคเต โมจยิ โน มโหสโธ
อาหญฺญนฺตุ สพฺพวีณา เภริโย เทนฺทิมานิ จ
ธมนฺตุ มาคธา สงฺขา วคฺคู นทนฺตุ ทุนฺทุภี
โอโรธา จ กุมารา จ เวสิยานา จ พฺราหฺมณา
พหุํ อนฺนญฺจ ปานญฺจ ปณฺฑิตสฺสาภิหารยุํ
หตฺถาโรหา อนีกฏฺฐา รถิกา ปตฺติการกา
พหุํ อนฺนญฺจ ปานญฺจ ปณฺฑิตสฺสาภิหารยุํ
สมาคตา ชานปทา เนคมา จ สมาคตา



พหุํ อนฺนญฺจ ปานญฺจ ปณฺฑิตสฺสาภิหารยุํ
พหุชฺชโน ปสนฺโนสิ ทิสฺวา ปณฺฑิตมาคตํ
ปณฺฑิตมฺหิ อนุปฺปตฺเต เจลุกฺเขโป ปวตฺตถาติ
มโหสธชาตกํ ปญฺจมํ

ภูริทตฺตชาตกํ
ยงฺกิญฺจิ รตนมตฺถิ ธตรฏฺฐนิเวสเน
สพฺพานิ เต อุปยนฺตุ ธีตรํ เทหิ ราชิโน
น โน วิวาโห นาเคหิ กตปุพฺโพ กุทาจนํ
ตํ วิวาหํ อสํยุตฺตํ กถํ อเมฺห กโรมเส
ชีวิตํ นูน เต จตฺตํ รฏฺฐํ วา มนุชาธิป
น หิ นาเค กุปฺปิตมฺหิ จิรํ ชีวนฺติ ตาทิสา
โย ตฺวํ เทว มนุสฺโสสิ อิทฺธิมนฺตํ อนิทฺธิมา
วรุณสฺส นิยํ ปุตฺตํ ยามุนํ อติมญฺญสิ
นาติมญฺญามิ ราชานํ ธตรฏฺฐํ ยสสฺสินํ
ธตรฏฺโฐ หิ นาคานํ พหูนมปิ อิสฺสโร
อหิ มหานุภาโวปิ น เม ธีตรมารโห
ขตฺติโย จ วิเทหานํ อภิชาตา สมุทฺทชา
กมฺพลสฺสตรา อุฏฺเฐนฺตุ สพฺเพ นาเค นิเวทย
พาราณสึ ปวชฺชนฺตุ มา จ กญฺจิ วิเหฐยุํ



นิเวสเนสุ โสพฺเภสุ รถิยา จจฺจเรสุ จ
รุกฺขคฺเคสุ จ ลมฺพนฺตุ วิตตา โตรเณสุ จ
อหมฺปิ สพฺพเสเตน มหตา สุมหํ ปุรํ
ปริกฺขิปิสฺสํ โภเคหิ กาสีนํ ชนยํ ภยํ
ตสฺส ตํ วจนํ สุตฺวา อุรคาเนกวณฺณิโน
พาราณสึ ปวชฺชึสุ น จ กญฺจิ วิเหฐยุํ
นิเวสเนสุ โสพฺเภสุ รถิยา จจฺจเรสุ จ
รุกฺขคฺเคสุ จ ลมฺพึสุ วิตตา โตรเณสุ จ
เอเต ทิสฺวาน ลมฺพนฺเต ปูถู กนฺทึสุ นาริโย
นาเค โสณฺฑิกเต ทิสฺวา ปสฺสสนฺเต มหุํ มหุํ
พาราณสี สพฺยาธิตา อาตุรา สมปชฺชถ
พาหา ปคฺคยฺห ปกฺกนฺทุํ ธีตรํ เทหิ ราชิโน
ปุปฺผาภิหารสฺส วนสฺส มชฺเฌน
โก โลหิตกฺโข วิหตนฺตรํโส
กา กมฺพุกายูรธรา สุวตฺถา
ติฏฺฐนฺติ นาริโย ทส วนฺทมานา
โก ตฺวํ พฺรหาพาหุ วนสฺส มชฺเฌ
วิโรจสิ ฆตสิตฺโต ว อคฺคิ
มเหสกฺโข อญฺญตโรสิ ยกฺโข
อุทาหุ นาโคสิ มหานุภาโว



นาโคหมสฺมิ อิทฺธิมา เตชสี ทุรติกฺกโม
ฑํเสยฺยํ เตชสา กุทฺโธ ผีตํ ชนปทํ อปิ
สมุทฺทชา หิ เม มาตา ธตรฏฺโฐ จ เม ปิตา
สุทสฺสนกนิฏฺโฐสฺมิ ภูริทตฺโตติ มํ วิทู
ยํ คมฺภีรํ สทาวฏฺฏํ รหทํ เภสฺมํ เปกฺขสิ
เอโส ทิโพฺย มมาวาโส อเนกสตโปริโส
มยูรโกญฺจาภิรุทํ นีโลทํ วนมชฺฌโต
ยมุนํ ปวิส มา ภีโต เขมํ วตฺตวตึ สิวํ
ตตฺถ ปตฺโต สานุจโร สห ปุตฺเตน พฺราหฺมณ
ปูชิโต มยฺหํ กาเมหิ สุขํ พฺราหฺมณ วจฺฉสิ
สมา สมนฺตปริโต ปหุตตครา มหี
อินฺทโคปกสญฺฉนฺนา โสภติ หริตุตฺตมา
รมฺมานิ วนเจตฺยานิ รมฺมา หํสุปกูชิตา
โอปุปฺผปทุมา ติฏฺฐนฺติ โปกฺขรญฺญา สุนิมฺมิตา
อฏฺฐํสา สุกตา ถมฺภา สพฺเพ เวฬุริยามยา
สหสฺสถมฺภา ปาสาทา ปูรา กญฺญาหิ โชตเร
วิมานํ อุปปนฺโนสิ ทิพฺพํ ปุญฺเญหิ อตฺตโน
อสมฺพาธํ สิวํ รมฺมํ อจฺจนฺตสุขสญฺหิตํ
มญฺเญ สหสฺสเนตฺตสฺส วิมานํ นาภิกงฺขสิ
อิทฺธิ หิ ตฺยายํ วิปุลา สกฺกสฺเสว ชุตีมโต




มนสาปิ น ปตฺตพฺโพ อานุภาโว ชุตีมโต
ปริจาริยมานานํ อินฺทานํ วสวตฺตินํ
ตํ วิมานํ อภิชฺฌาย อมรานํ สุเขสินํ
อุโปสถํ อุปวสนฺโต เสมิ วมฺมิกมุทฺธนิ
อหญฺจ มิคเมสาโน สปุตฺโต ปาวิสึ วนํ
เต มํ มตํ วา ชีวํ วา นาภิเวเทนฺติ ญาตกา
อามนฺตเย ภูริทตฺตํ กาสิปุตฺตํ ยสสฺสินํ
ตยา โน สมนุญฺญาตา อปิ ปสฺเสมุ ญาตเก
เอโส หิ วต เม ฉนฺโท ยํ วเสสิ มมนฺติเก
น หิ เอตาทิสา กามา สุลภา โหนฺติ มานุเส
สเจ ตฺวํ นิจฺฉเส วตฺถุํ มม กาเมหิ ปูชิโต
มยา ตฺวํ สมนุญฺญาโต โสตฺถึ ปสฺสาหิ ญาตเก
ธารยิมํ มณึ ทิพฺยํ ปสุํ ปุตฺเต จ วินฺทสิ
อโรโค สุขิโต โหหิ คจฺเฉวาทาย พฺราหฺมณ
กุสลํ ปฏินนฺทามิ ภูริทตฺต วโจ ตว
ปพฺพชิสฺสามิ ชิณฺโณสฺมิ น กาเม อภิปตฺถเย
พฺรหฺมจริยสฺส เจ ภงฺโค โหติ โภเคหิ การิยํ
อวิกปฺปมาโน เอยฺยาสิ พหุํ ทสฺสามิ เต ธนํ
กุสลํ ปฏินนฺทามิ ภูริทตฺต วโจ ตว
ปุนปิ อาคมิสฺสามิ สเจ อตฺโถ ภวิสฺสติ



อิทํ วตฺวา ภูริทตฺโต เปเสสิ จตุโร ชเน
เอถ คจฺฉถ อุฏฺเฐถ ขิปฺปํ ปาเปถ พฺราหฺมณํ
ตสฺส ตํ วจนํ สุตฺวา อุฏฺฐาย จตุโร ชนา
เปสิตา ภูริทตฺเตน ขิปฺปํ ปาเปสุํ พฺราหฺมณํ
มณึ ปคฺคยฺห มงฺคลฺยํ สาธุ วิตฺตํ มโนรมํ
เสลํ พฺยญฺชนสมฺปนฺนํ โก อิมํ มณิมชฺฌคา
โลหิตกฺขิสหสฺสาหิ สมนฺตา ปริวาริตํ
อชฺช กาลํ ปถํ คจฺฉํ อชฺฌคาหํ มณึ อิมํ
สุปจิณฺโณ อยํ เสโล อจฺจิโต มหิโต สทา
สุธาริโต สุนิกฺขิตฺโต สพฺพตฺถมภิสาธเย
อุปจารวิปนฺนสฺส นิกฺเขเป ธารณาย วา
อยํ เสโล วินาสาย ปริจิณฺโณ อโยนิโส
นยิมํ อกุสโล ทิพฺยํ มณึ ธาเรตุมารโห
ปฏิปชฺช สตํ นิกฺขํ เทหิมํ รตนํ มม
เนว มายํ มณิ เกยฺโย โคหิ วา รตเนหิ วา
เสโล พฺยญฺชนสมฺปนฺโน เนว เกยฺโย มณิ มม
โน เจ ตยา มณิ เกยฺโย โคหิ วา รตเนหิ วา
อถ เกน มณิ เกยฺโย ตํ เม อกฺขาหิ ปุจฺฉิโต
โย เม สํเส มหานาคํ เตชสึ ทุรติกฺกมํ



ตสฺส ทชฺชํ อิมํ เสลํ ชลนฺตริว เตชสา
โก นุ พฺราหฺมณวณฺเณน สุปณฺโณ ปตตํ วโร
นาคํ ชิคึสมเนฺวติ อเนฺวสํ ภกฺขมตฺตโน
นาหํ ทิชาธิโป โหมิ น ทิฏฺโฐ ครุโฬ มยา
อาสีวิเสน วิตฺโตสฺมิ เวชฺโช พฺราหฺมณ มํ วิทู
กึ นุ ตุยฺหํ พลํ อตฺถิ กึ สิปฺปํ วิชฺชเต ตว
กิสฺมึ วา ตฺวํ ปรตฺถทฺโธ อุรคํ นาปจายสิ
อารญฺญิกสฺส อิสิโน จิรํ รตฺตํ ตปสฺสิโน
สุปณฺโณ โกสิยสฺสกฺขา วิสวิชฺชํ อนุตฺตรํ
ตํ ภาวิตตฺตญฺญตรํ สมฺมนฺตํ ปพฺพตนฺตเร
สกฺกจฺจนฺตํ อุปฏฺฐาสึ รตฺตินฺทิวมตนฺทิโต
โส ตทา ปริจิณฺโณ เม วตฺตํ วา พฺรหฺมจาริยํ
ทิพฺยํ ปาตุกริ มนฺตํ กามสา ภควา มมํ
ตฺยาหํ มนฺเต ปรตฺถทฺโธ นาหํ ภายามิ โภคินํ
อาจริโย วิสฆาตานํ อาลมฺพายโนติ มํ วิทู
คณฺหามเส มณึ ตาต โสมทตฺต วิชานาหิ
มา ทณฺเฑน สิรึ ปตฺตํ กามสา ปชหามเส
สกํ นิเวสนํ ปตฺตํ โย ตํ พฺราหฺมณ ปูชยิ
เอวํ กลฺยาณการิสฺส กึ โมหา ทุพฺภิมิจฺฉสิ





สเจ ตฺวํ ธนกาโมสิ ภูริทตฺโต ปทิสฺสติ
ตเมว คนฺตฺวา ยาจสฺสุ พหุํ ทสฺสติ เต ธนํ
หตฺถคตํ ปตฺตคตํ นิกฺกิณฺณํ ขาทิตุํ วรํ
มา โน สนฺทิฏฺฐิโก อตฺโถ โสมทตฺต อุปจฺจคา
ปจฺจติ นิรเย โฆเร มหิมสฺส วินฺทฺรียติ
มิตฺตทุพฺภี หิตจฺจาคี ชีวเร วาปิ สุสฺสติ
สเจ ตฺวํ ธนกาโมสิ ภูริทตฺโต ปทิสฺสติ
มญฺเญ อตฺตกตํ เวรํ น จิรํ เวทยิสฺสสิ
มหายญฺญํ ยชิตฺวาน เอวํ สุชฺฌนฺติ พฺราหฺมณา
มหายญฺญํ ยชิสฺสาม เอวํ โมกฺขาม ปาปกา
หนฺททานิ อปายามิ นาหํ อชฺช ตยา สห
ปทเมกํ น คจฺเฉยฺยํ เอวํ กิพฺพิสการินา
อิทํ วตฺวาน ปิตรํ โสมทตฺโต พหุสฺสุโต
อุชฺฌาเปตฺวาน ภูตานิ ตมฺหา ฐานา อปกฺกมิ
คณฺหาเหตํ มหานาคํ อาหเรตํ มณึ มม
อินฺทโคปกวณฺณาภา ยสฺส โรหิตโก สิโร
กปฺปาสปิจุราสีว เอโส กาโย ปทิสฺสติ
วมฺมิกคฺคคโต เสติ ตํ ตฺวํ คณฺหาหิ พฺราหฺมณ
อโถสเธหิ ทิพฺเพหิ ชปฺปํ มนฺตปทานิ จ
เอวนฺตํ อสกฺขิ ผุฏฺฐุํ กตฺวา ปริตฺตมตฺตโน





มมํ ทิสฺวาน อายนฺตํ สพฺพกามสมิทฺธินํ
อินฺทฺริยานิ อหฏฺฐานิ สาวํ ชาตํ มุขํ ตว
ปทุมํ ยถา หตฺถคตํ ปาณินา ปริมทฺทิตํ
สาวํ ชาตํ มุขํ ตุยฺหํ มมํ ทิสฺวาน เอทิสํ
กจฺจิ นุ เต นาภิสฺสสิ กจฺจิ เต อตฺถิ เวทนา
เยน สาวํ มุขํ ตุยฺหํ มมํ ทิสฺวาน อาคตํ
สุปินํ ตาต อทฺทกฺขึ อิโต มาสํ อโธคตํ
ทกฺขิณํ วิย เม พาหุํ เฉตฺวา รุหิรมกฺขิตํ
ปุริโส อาทาย ปกฺกามิ มม โรทนฺติยา สติ
ยโตหํ สุปินมทฺทกฺขึ สุทสฺสน วิชานาหิ
ตโต ทิวา วา รตฺตึ วา สุขํ เม โนปลพฺภติ
ยํ ปุพฺเพ ปริวารึสุ กญฺญา รุจิรวิคฺคหา
เหมชาลปฏิจฺฉนฺนา ภูริทตฺโต น ทิสฺสติ
ยํ ปุพฺเพ ปริวารึสุ เนตฺตึสวรธาริโน
กณิการาว สมฺผุลฺลา ภูริทตฺโต น ทิสฺสติ
หนฺททานิ คมิสฺสาม ภูริทตฺตนิเวสนํ
ธมฺมฏฺฐํ สีลสมฺปนฺนํ ปสฺสาม ตว ภาตรํ
ตญฺจ ทิสฺวาน อายนฺตํ ภูริทตฺตสฺส มาตรํ
พาหา ปคฺคยฺห ปกฺกนฺทุํ ภูริทตฺตสฺส ภริยาโย
ปุตฺตนฺเตยฺเย น ชานาม อิโต มาสํ อโธคตํ



มตํ วา ยทิ วา ชีวํ ภูริทตฺตํ ยสสฺสินํ
สกุณี หตปุตฺตาว สุญฺญํ ทิสฺวา กุลาวกํ
จิรํ ทุกฺเขน ฌายิสฺสํ ภูริทตฺตํ อปสฺสตี
กุรุรี หตจฺฉาปาว สุญฺญํ ทิสฺวา กุลาวกํ
จิรํ ทุกฺเขน ฌายิสฺสํ ภูริทตฺตํ อปสฺสตี
สา นูน จกฺกวกฺกีว ปลฺลลสฺมึ อนูทเก
จิรํ ทุกฺเขน ฌายิสฺสํ ภูริทตฺตํ อปสฺสตี
กมฺมารานํ ยถา อุกฺกา อนฺโต ฌายติ โน พหิ
เอวํ ฌายามิ โสเกน ภูริทตฺตํ อปสฺสตี
สาลาว สมฺปมทฺทิตา มาลุเตน ปมทฺทิตา
เสนฺติ ปุตฺตา จ ทารา จ ภูริทตฺตนิเวสเน
เตสํ สุตฺวาน นิคฺโฆสํ ภูริทตฺตนิเวสเน
อริฏฺโฐ จ สุโภโค จ ปธาวึสุ อนนฺตรา
อมฺม อสฺสาส มา โสจิ เอวํธมฺมา หิ ปาณิโน
จวนฺติ อุปปชฺชนฺติ เอสาสฺส ปริณามตา
อหํปิ ตาต ชานามิ เอวํธมฺมา หิ ปาณิโน
โสเกน จ ปเรตสฺมึ ภูริทตฺตํ อปสฺสตี
อชฺช เจ เม อิมํ รตฺตึ สุทสฺสน วิชานาหิ
ภูริทตฺตํ อปสฺสนฺตี มญฺเญ หิสฺสามิ ชีวิตํ
อมฺม อสฺสาส มา โสจิ อานยิสฺสาม ภาตรํ




ทิโสทิสํ คมิสฺสาม ภาตุปริเยสนํ จรํ
ปพฺพเต คิริทุคฺเคสุ คาเมสุ นิคเมสุ จ
โอเรน สตฺตรตฺตสฺส ภาตรํ ปสฺส อาคตํ
หตฺถา ปมุตฺโต อุรโค ปาเท เต นิปติ ภุสํ
กจฺจิ นุ ฑํสิโต ตาต มา ภายิ สุขิโต ภว
เนว มยฺหํ อยํ นาโค อลํ ทุกฺขาย กายจิ
ยาวตตฺถิ อหิคฺคาโห มยา ภิยฺโย น วิชฺชติ
โก นุ พฺราหฺมณวณฺเณน ทตฺโต ปริสมาคโต
อวฺหายตุ สุยุทฺเธน สุณาตุ ปริสา มม
ตฺวํ มํ นาเคน อาลมฺพ อหํ มณฺฑูกฉาปิยา
โหตุ โน อพฺภุตํ ตตฺถ อา สหสฺเสหิ ปญฺจหิ
อหญฺหิ วสุมา อฑฺโฒ ตฺวํ ทลิทฺโทสิ มาณว
โก นุ เต ปาฏิโภคตฺถิ อุปชูตญฺจ กึ สิยา
อุปชูตญฺจ เม อสฺส ปาฏิโภโค จ ตาทิโส
โหตุ โน อพฺภุตํ ตตฺถ อา สหสฺเสหิ ปญฺจหิ
สุโณหิ เม มหาราช วจนํ ภทฺทมตฺถุ เต
ปญฺจนฺนํ เม สหสฺสานํ ปาฏิโภโค หิ กิตฺติม
เปตฺติกํ วา อิณํ โหติ ยํ วา โหติ สยํ กตํ
กึ ตฺวํ เอวํ พหุํ มยฺหํ ธนํ ยาจสิ พฺราหฺมณ
อาลมฺพายโน หิ นาเคน มมํ อภิชิคึสติ





อหํ มณฺฑูกฉาปิยา ฑํสยิสฺสามิ พฺราหฺมณํ
ตํ ตฺวํ ทฏฺฐุํ มหาราช อชฺช รฏฺฐาภิวฑฺฒน
ขคฺค สงฺฆปริพฺยูโฬฺห นียาหิ อหิทสฺสนํ
เนว ตํ อติมญฺญามิ สิปฺปวาเทน มาณว
อติมตฺโตสิ สิปฺเปน อุรคํ นาปจายสิ
อหมฺปิ นาติมญฺญามิ สิปฺปวาเทน พฺราหฺมณ
อวิเสน จ นาเคน ภุสํ วญฺจยเส ชนํ
เอวญฺเจตํ ชโน ชญฺญา ยถา ชานามิ ตํ อหํ
น ตฺวํ ลภสิ อาลมฺพ ถุสมุฏฺฐึ กุโต ธนํ
ขราชิโน ชฏี รุมฺมี ทตฺโต ปริสมาคโต
โย ตฺวํ เอวํ คตํ นาคํ อวิโส อติมญฺญสิ
อาปชฺช โข นํ ชญฺญาสิ ปุณฺณํ อุคฺคสฺส เตชสา
มญฺเญ ตํ ภสฺมราสึว ขิปฺปเมโส กริสฺสติ
สิยา วิสํ สิลุตฺตสฺส ทุฑฺฑุภสฺส สิลาภุโน
เนว โลหิตสีสสฺส วิสํ นาคสฺส วิชฺชติ
สุตเมตํ อรหตํ สญฺญตานํ ตปสฺสินํ
อิธ ทานานิ ทตฺวาน สคฺคํ คจฺฉนฺติ ทายกา
ชีวนฺโต เทหิ ทานานิ ยทิ เต อตฺถิ ทาตเว
อยํ นาโค มหิทฺธิโก เตชสี ทุรติกฺกโม
เตน ตํ ฑํสยิสฺสามิ โส ตํ ภสฺมํ กริสฺสติ




มยาเปตํ สุตํ สมฺม สญฺญตานํ ตปสฺสินํ
อิธ ทานานิ ทตฺวาน สคฺคํ คจฺฉนฺติ ทายกา
ตฺวเมว เทหิ ชีวนฺโต ยทิ เต อตฺถิ ทาตเว
อยํ อจฺจิมุขี นาม ปุณฺณา อุคฺคสฺส เตชสา
ตาย ตํ ฑํสยิสฺสามิ สา ตํ ภสฺมํ กริสฺสติ
ยา ธีตา ธตรฏฺฐสฺส เวมาตา ภคินี มม
สา ฑํสตุ อจฺจิมุขี ปุณฺณา อุคฺคสฺส เตชสา
ฉมายญฺเจ นิสิญฺจิสฺสํ พฺรหฺมทตฺต วิชานาหิ
ติณลตานิ โอสโธฺย อุสฺสุสฺเสยฺยุํ อสํสยํ
อุทฺธญฺเจ ปาตยิสฺสามิ พฺรหฺมทตฺต วิชานาหิ
สตฺต วสฺสานิ ยํ เทโว น วสฺเส น หิมํ ปเต
อุทเก เจ นิสิญฺจิสฺสํ พฺรหฺมทตฺต วิชานาหิ
ยาวนฺโตทกชา ปาณา มเรยฺยุํ มจฺฉกจฺฉปา
โลกฺยํ สชนฺตํ อุทกํ ปยาคสฺมึ ปติฏฺฐิตํ
โก มํ อชฺโฌหรี ภูโต โอคาฬฺหํ ยมุนํ นทึ
ยเทส โลกาธิปตี ยสสฺสี
พาราณสึ ปกีรหรี สมนฺตโต
ตสฺสาห ปุตฺโต อุรคูสภสฺส
สุโภโคติ มํ พฺราหฺมณ เวทยนฺติ
สเจสิ ปุตฺโต อุรคูสภสฺส




กาสิสฺส รญฺโญ อมราธิปสฺส
มเหสกฺโข อญฺญตโร ปิตา เต
มจฺเจสุ มาตา ปน เต อตุลฺยา
น ตาทิโส อรหติ พฺราหฺมณสฺส
ทาสํปิ โอหาริตุํ มหานุภาโว
รุกฺขํ นิสฺสาย วิชฺฌิตฺโถ เอเณยฺยํ ปาตุมาคตํ
โส วิทฺโธ ทูรมาจริ สรเวเคน เปกฺขวา
ตํ ตฺวํ ปติตมทฺทกฺขิ อรญฺญสฺมึ พฺรหาวเน
ส มํสกาชมาทาย สายํ นิโคฺรธุปาคมิ
สุวสาลิยสงฺฆุฏฺฐํ ปิงฺคิยํ สณฺฐตายุตํ
โกกิลาภิรุทํ รมฺมํ ธุวํ หริตสทฺทลํ
ตตฺถ เต โส ปาตุรหุ อิทฺธิยา ยสสา ชลํ
มหานุภาโว ภาตา เม กญฺญาหิ ปริวาริโต
โส เตน ปริจิณฺโณ ตฺวํ สพฺพกาเมหิ ตปฺปิโต
อทุฏฺฐสฺส ตุวํ ทุพฺภิ ตนฺเต เวรํ อิธาคตํ
ขิปฺปํ คีวํ ปสาเรหิ น เต ทสฺสามิ ชีวิตํ
ภาตุ ปริสรํ เวรํ เฉทยิสฺสามิ เต สิรํ
อชฺฌายโก ยาจโยคี อาหุตคฺคิ จ พฺราหฺมโณ
เอเตหิ ตีหิ ฐาเนหิ อวชฺโฌ ภวติ พฺราหฺมโณ
ยํ ปุรํ ธตรฏฺฐสฺส โอคาฬฺหํ ยมุนํ นทึ




โชตเต สพฺพโสวณฺณํ คิริมาหจฺจ ยามุนํ
ตตฺถ เต ปุริสพฺยคฺฆา โสทริยา มม ภาตโร
ยถา เต ตตฺถ วกฺขนฺติ ตถา เหสฺสสิ พฺราหฺมณ
อนิตฺตรา อิตฺตรสมฺปยุตฺตา
ยญฺญา จ เวทา จ สุโภค โลเก
ตทคฺครยฺหํ หิ วินินฺทมาโน
ชหาติ วิตฺตญฺจ สตญฺจ ธมฺมํ
อชฺเฌนมริยา ปฐวึ ชนินฺทา
เวสฺสา กสึ ปาริจริยญฺจ สุทฺทา
อุปาคู ปจฺเจกํ ยถาปเทสํ
กตาหุ เอเต วสินาติ อาหุ
ธาตา วิธาตา วรุโณ กุเวโร
โสโม ยโม จนฺทิมา วายุ สุริโย
เอเตปิ ยญฺญํ ปุถุโส ยชิตฺวา
อชฺฌายกานํ อถ สพฺพกาเม
วิกาสิตา จาปสตานิ ปญฺจ
โย อชฺชุโน พลวา ภีมเสโน
สหสฺสพาหุ อสโม ปฐพฺยา
โสปิ ตทา อาทหิ ชาตเวทํ
โย พฺราหฺมเณ โภชยิ ทีฆรตฺตํ



อนฺเนน ปาเนน ยถานุภาวํ
ปสนฺนจิตฺโต อนุโมทมาโน
สุโภค เทวญฺญตโร อโหสิ
มหาสนํ เทวมโนมวณฺณํ
โย สปฺปินา อสกฺขิ โภเชตุมคฺคึ
โส ยญฺญตนฺตํ วรโต ยชิตฺวา
ทิพฺพํ คตึ มุจลินฺทชฺฌคจฺฉิ
มหานุภาโว วสฺสสหสฺสขีวี
โย ปพฺพชิ ทสฺสเนยฺโย อุฬาโร
หิตฺวา อปริยนฺตํ รฏฺฐํ สเสนํ
ราชา ทุทีโปปชฺฌคามิ สคฺคํ
โย สาคโร สาครนฺตํ วิชิตฺวา
ยูปํ สุภํ โสวณฺณมยํ อุฬารํ
อุสฺเสสิ เวสฺสานรมาทหาโน
สุโภค เทวญฺญตโร อโหสิ
ยสฺสานุภาเวน สุโภค คงฺคา
ปวตฺตติ ทธิสนฺนินฺนํ สมุทฺทํ
โส โลมปาโท ปริจริยมคฺคึ
องฺโค สหสฺสกฺขปุรมชฺฌคจฺฉิ
มหิทฺธิโก เทววโร ยสสฺสี



เสนาปติ ติทิเว วาสวสฺส
โส โสมยาเคน มลํ วิหนฺตฺวา
สุโภค เทวญฺญตโร อโหสิ
อการยิ โลกมิมํ ปรญฺจ
ภาคีรถึ หิมวนฺตญฺจ วิชฺฌํ
โย อิทฺธิมา เทววโร ยสสฺสี
โสปิ ตทา อาทหิ ชาตเวทํ
มาลาคิริ หิมวา โย จ วิชฺฌา
สุทสฺสโน นิสโภ กากเวรุ
เอเต จ อญฺเญ จ นคา มหนฺตา
จิตฺยา กตา ยญฺญกเรภิ มาหุ
อชฺฌายกํ มนฺตคุณูปปนฺนํ
ตปสฺสินํ ยาจโยคีติธาหุ
ตีเร สมุทฺทสฺสุทกํ สชนฺตํ
ตํ สาครชฺโฌหริ เตนเปยฺโย
อายาควตฺถูนิ ปุถู ปฐพฺยา
สํวิชฺชนฺติ พฺราหฺมณา วาสวสฺส
ปุริมํ ทิสํ ปจฺฉิมํ ทกฺขิณุตฺตรํ
สํวิชฺชมานา ชนยนฺติ เวทํ
กลีหิ ธีราน กตํ มคานํ




ภวนฺติ เวทชฺฌคตา อริฏฺฐ
มรีจิธมฺมํ อสเมกฺขิตตฺตา
มายาคุณา นาติวหนฺติ ปญฺญํ
เวทา น ตาณาย ภวนฺติรสฺส
มิตฺตทฺทุโน ภูนหุโน นรสฺส
น ตายเต ปริจิณฺโณว อคฺคิ
โทสนฺตรํ มจฺจมนริยกมฺมํ
สพฺพญฺจ มจฺจา สธนา สโภคา
อาทีปิตํ ทารุ ติเณน มิสฺสํ
ทหํ น ตปฺเป อสมตฺถเตโช
โก ตํ สุภิกฺขํ ทิรสญฺญุ กยิรา
ยถาปิ ขีรํ วิปริณามธมฺมํ
ทธิ ภวิตฺวา นวนีตํปิ โหติ
เอวํปิ อคฺคิ วิปริณามธมฺโม
เตโช สมารูหติ โยคยุตฺโต
น ทิสฺสติ อคฺคิมนุปฺปวิฏฺโฐ
สุกฺเขสุ กฏฺเฐสุ นเวสุ จาปิ
นามตฺถมาโน อรณีนเรน
นากมฺมุนา ชายติ ชาตเวโท
สเจ หิ อคฺคิ อนฺตรโต วเสยฺย



สุกฺเขสุ กฏฺเฐสุ นเวสุ จาปิ
สพฺพานิ สุสฺเสยฺยุํ วนานิ โลเก
สุกฺขานิ กฏฺฐานิ จ ปชฺชเลยฺยุํ
กโรติ เจ ทารุติเณน ปุญฺญํ
โภชํ นโร ธูมสิขึ ปตาปวํ
องฺคาริกา โลณกรา จ สูทา
สรีรทาหาปิ กเรยฺยุ ปุญฺญํ
อถ เจ หิ เอเตปิ กโรนฺติ ปุญฺญํ
อชฺเฌนมคฺคึ อิธ ตปฺปยิตฺวา
น โกจิ โลกสฺมึ กโรติ ปุญฺญํ
โภชํ นโร ธูมสิขึ ปตาปวํ
กถํ หิ โลกาปจิโต สมาโน
อมนุญฺญคนฺธํ พหูนํ อกนฺตํ
ยเทว มจฺจา ปริวชฺชยนฺติ
ตทปฺปสฏฺฐํ ทิรสญฺญุ ภุญฺเช
สิขิญฺหิ เทเวสุ วทนฺติ เอเก
อาปํ มิลกฺขู ปน เทวมาหุ
สพฺเพว เอเต วิตถํ ภณนฺติ
อคฺคิ น เทวญฺญตโร น อาโป
อนินฺทฺริยํ สนฺตมสญฺญกายํ



เวสฺสานรํ กมฺมกรํ ปชานํ
ปริจริยมคฺคึ สุคตึ กถํ วชฺเช
ปาปานิ กมฺมานิ ปกฺรุพฺพมาโน
สพฺพาภิภูตาหุธ ชีวิกตฺถา
อคฺคิสฺส พฺรหฺมา ปริจาริโกติ
สพฺพานุภาวี จ วสี กิมตฺถํ
อนิมฺมิโต นิมฺมิตํ วนฺทิตสฺส
หาสํ อนิชฺฌานกฺขมํ อตจฺฉํ
สกฺการเหตุ ปริกรึสุ ปุพฺเพ
เต ลาภสกฺกาเร อปาตุภูเต
สนฺธาภิตา ชนฺตุภิ สนฺติธมฺมํ
อชฺเฌนมริยา ปฐวึ ชนินฺทา
เวสฺสา กสึ ปาริจริยญฺจ สุทฺทา
อุปาคู ปจฺเจกํ ยถาปเทสํ
กตาหุ เอเต วสินาติ อาหุ
เอตญฺจ สจฺจํ วจนํ ภเวยฺย
ยถา อิทํ ภาสิตํ พฺราหฺมเณหิ
นาขตฺติโย ชาตุ ลเภถ รชฺชํ
นาพฺราหฺมโณ มนฺตปทานิ สิกฺเข
นาญฺญตฺร เวสฺสา หิ กสึ กเรยฺย




สุทฺโท น มุญฺเจ ปรเปสนาย
ยสฺมา จ เอตํ วจนํ อภูตํ
มุสาวิเม โอทริยา ภณนฺติ
ตทปฺปปญฺญา อภิสทฺทหนฺติ
ปสฺสนฺติ ตํ ปณฺฑิตา อตฺตนาว
ขตฺยา หิ เวสฺสานํ พลึ หรนฺติ
อาทาย สตฺถานิ จรนฺติ พฺราหฺมณา
ตํ ตาทิสํ สงฺขุภิตํ ปภินฺนํ
กสฺมา พฺรหฺมา น อุชุํ กโรติ โลกํ
สเจ หิ โส อิสฺสโร สพฺพโลเก
พฺรหฺมาปหู ภูตปตี ปชานํ
กึ สพฺพโลกํ วิทหิ อลกฺขึ
กึ สพฺพโลกํ น สุขึ อกาสิ
สเจ หิ โส อิสฺสโร สพฺพโลเก
พฺรหฺมาปหู ภูตปตี ปชานํ
มายา มุสาวชฺชมเทน จาปิ
โลกํ อธมฺเมน กิมตฺถการิ
สเจ หิ โส อิสฺสโร สพฺพโลเก
พฺรหฺมาปหู ภูตปตี ปชานํ




อธมฺมิโก ภูตปตี อริฏฺฐ
ธมฺเม สตี โส วิทหี อธมฺมํ
กีฏา ปฏงฺคา อุรคา จ เภงฺคา
หนฺตฺวา กิมึ สุชฺฌติ มกฺขิกา จ
เอเต หิ ธมฺมา อนรียรูปา
กมฺโพชกานํ วิตถา พหูนํ
สเจ หิ โส สุชฺฌติ โย หนาติ
หโตปิ โส สคฺคมุเปติ ฐานํ
โภวาทิ โภวาทินมารเยยฺยุํ
เย วาปิ เตสํ อภิสทฺทเหยฺยุํ
เนว มิคา น ปสุโนปิ คาโว
อายาจนฺติ อตฺตวธาย เกจิ
วิปฺผนฺทมานา อิธ ชีวิกตฺถา
ยญฺเญสุ ปาเณ ปสุมารภนฺติ
ยูปสฺส เน ปสุพนฺเธ จ พาลา
จิตฺเรหิ วณฺเณหิ มุขํ นยนฺติ
อยนฺเต ยูโป กามทุโห ปรตฺถ
ภวิสฺสติ สสฺสโต สมฺปราเย
สเจ จ ยูเป มณิสงฺขมุตฺตํ



ธญฺญํ ธนํ รชตํ ชาตรูปํ
สุกฺเขสุ กฏฺเฐสุ นเวสุ จาปิ
สเจ ทุเห ติทิเว สพฺพกาเม
เตวิชฺชสงฺฆาว ปุถู ยเชยฺยุํ
น พฺราหฺมณา กิญฺจิ น ยาชเยยฺยุํ
กุโต จ ยูเป มณิสงฺขมุตฺตํ
ธญฺญํ ธนํ รชตํ ชาตรูปํ
สุกฺเขสุ กฏฺเฐสุ นเวสุ จาปิ
กุโต ทุเห ติทิเว สพฺพกาเม
สฐา จ ลุทฺทา จ ปลุทฺธพาลา
จิเตฺรหิ วณฺเณหิ มุขํ นยนฺติ
อาทาย อคฺคึ มม เทหิ วิตฺตํ
ตโต สุขี โหหิสิ สพฺพกาเม
ตมคฺคิหุตฺตํ สรณํ ปวิสฺส
จิเตฺรหิ วณฺเณหิ มุขํ นยนฺติ
โอโรปยิตฺวา เกสมสฺสุํ นขญฺจ
เวเทหิ วิตฺตํ อติคาฬฺหยนฺติ
กากา อุลูกํว รโห ลภิตฺวา
เอกํ สมานํ พหุกา สเมจฺจ
อนฺนานิ ภุตฺวา กุหกา กุหิตฺวา



มุณฺฑํ กริตฺวา ยญฺญปโถสชนฺติ
เอวํ หิ โส วญฺจิโต พฺราหฺมเณหิ
เอโก สมาโน พหุกา สเมจฺจ
เต โยคโยเคน วิลุมฺปมานา
ทิฏฺฐํ อทิฏฺเฐน ธนํ หรนฺติ
อกาสิยา ราชูหิ วานุสิฏฺฐา
ตทสฺส อาทาย ธนํ หรนฺติ
เต ตาทิสา โจรสมา อสนฺตา
วชฺฌา น หญฺญนฺติ อริฏฺฐ โลเก
อินฺทสฺส พาหารสิ ทกฺขิณาติ
ยญฺเญสุ ฉินฺทนฺติ ปลาสยฏฺฐึ
ตญฺเจปิ สจฺจํ มฆวา ฉินฺนพาหุ
เกนสฺส อินฺโท อสุเร ชินาติ
ตญฺเจว ตุจฺฉํ มฆวา สมงฺคี
หนฺตฺวา อวชฺโฌ ปรโม สุเทโว
มนฺตา อิเม พฺราหฺมณา ตุจฺฉรูปา
สนฺทิฏฺฐิกา วญฺจนา เอส โลเก
มาลาคิริ หิมวา โย จ วิชฺฌา
สุทสฺสโน นิสโภ กากเวรุ
เอเต จ อญฺเญ จ นคา มหนฺตา



จิตฺยา กตา ยญฺญกเรภิมาหุ
ยถาปการานิ หิ อิฏฺฐกานิ
จิตฺยา กตา ยญฺญกเรภิมาหุ
น ปพฺพตา โหนฺติ ตถาปการา
อญฺญาทิสา อจลา ทิฏฺฐเสลา
น อิฏฺฐกา โหนฺติ สิลา จิเรน
น ตตฺถ สญฺชายติ อโย น โลหํ
ยญฺญญฺจ เอตํ ปริวณฺณยนฺตา
จิตฺยา กตา ยญฺญกเรภิมาหุ
อชฺฌายกํ มนฺตคุณูปปนฺนํ
ตปสฺสินํ ยาจโยคีติธาหุ
ตีเร สมุทฺทสฺสุทกํ สชนฺตํ
ตํ สาครชฺโฌหริ เตนเปยฺโย
ปโรสหสฺสํปิ สมนฺตเวเท
มนฺตูปปนฺเน นทิโย วหนฺติ
น เตน พฺยาปนฺนรสูทกานิ
กสฺมา สมุทฺโท อตุโล อเปยฺโย
เยเกจิ กูปา อิธ ชีวโลเก
โลณูทกา กูปขเณหิ ขาตา
น พฺราหฺมณชฺโฌหรเณน เตสุ



อาโป อเปยฺโย ทิรสญฺญุราหุ
ปุเร ปุรตฺถา กา กสฺส ภริยา
มโน มนุสฺสํ อชเนสิ ปุพฺเพ
เตนาปิ ธมฺเมน น โกจิ หีโน
เอวมฺปิ โวสฺสคฺควิภงฺคมาหุ
จณฺฑาลปุตฺโตปิ อธิจฺจ เวเท
ภาเสยฺย มนฺเต กุสโล มตีมา
น ตสฺส มุทฺธา วิผเลยฺย สตฺตธา
มนฺตา อิเม อตฺตวธาย กตา
วาจา กตา คิทฺธิ กตา คหิตา
ทุมฺโมจยา กาพฺยาปถานุปนฺนา
พาลาน จิตฺตํ วิสเม นิวิฏฺฐํ
ตทปฺปปญฺญา อภิสทฺทหนฺติ
สีหสฺส พฺยคฺฆสฺส จ ทีปิโน จ
น วิชฺชตี โปริสิยํพเลน
มนุสฺสภาโว จ ควํว เปกฺโข
ชาตี หิ เตสํ อสมา สมานํ
สเจ จ ราชา ปฐวึ วิชิตฺวา
สชีววา อสฺสวา ปาริสชฺโช
สยเมว โส สตฺตุสงฺฆํ วิเชยฺย



ตสฺสปฺปชา นิจฺจ สุขี ภเวยฺย
ขตฺติยมนฺตา จ ตโย จ เวทา
อตฺเถน เอเต สมกา ภวนฺติ
เตสญฺจ อตฺถํ อวินิจฺฉินิตฺวา
น พุชฺฌติ โอฆปถํว ฉนฺนํ
ขตฺติยมนฺตา จ ตโย จ เวทา
อตฺเถน เอเต สมกา ภวนฺติ
ลาโภ อลาโภ ยโส อยโส จ
สพฺเพว เตสํ จตุนฺนญฺจ ธมฺมา
ยถาปิ อิพฺภา ธนธญฺญเหตุ
กมฺมานิ กาเรนฺติ ปุถู ปฐพฺยา
เตวิชฺชสงฺฆาปิ ตเถว อชฺช
กมฺมานิ กาเรนฺติ ปุถู ปฐพฺยา
อิพฺเภหิ เอเต สมกา ภวนฺติ
นิจฺจุสฺสุกา กามคุเณสุ ยุตฺตา
กมฺมานิ กาเรนฺติ ปุถู ปฐพฺยา
ตทปฺปปญฺญา ทิรสญฺญุรา เต
กสฺส เภรี มุทิงฺคา จ สงฺขา ปณวทินฺทิมา
ปุรโต ปฏิปนฺนานิ หาสยนฺตา รเถสภํ
กสฺส กญฺจนปฏฺเฏน ปุถุนา วิชฺชุวณฺณินา



ยุวา กลาปสนฺนทฺโธ โก เอติ สิริยา ชลํ
อุกฺกามุเข ปหฏฺฐํว ขทิรงฺคารสนฺนิภํ
มุขํ จารุริวาภาติ โก เอติ สิริยา ชลํ
กสฺส ชมฺโพนทํ ฉตฺตํ สสลากํ มโนรมํ
อาทิจฺจรํสาวรณํ โก เอติ สิริยา ชลํ
กสฺส องฺคปริคฺคยฺห วาลวีชนิมุตฺตมํ
อุภโต วรปญฺญสฺส มุทฺธนิ อุปรูปริ
กสฺส เปกฺขุณหตฺถานิ จิตฺรานิ จ มุทูนิ จ
สุวณฺณมณิทณฺฑานิ จรนฺติ อุภโตมุขํ
ขทิรงฺคารวณฺณาภา อุกฺกามุขปหํสิตา
กสฺเสเต กุณฺฑลา วคฺคู โสภนฺติ อุภโตมุขํ
กสฺส วาเตน ฉุปิตา สินิทฺธคฺคา ทุมุ กาฬิกา
โสภยนฺติ นลาตนฺตํ นภา วิชฺชุริวุคฺคตา
กสฺส เอตานิ อกฺขีนิ อายตานิ ปุถูนิ จ
โก โสภติ วิสาลกฺโข กสฺเสตํ อุณฺณชํ มุขํ
กสฺเสเต ลปนชาตา สุทฺธา สงฺขวรูปมา
ภาสมานสฺส โสภนฺติ ทนฺตา กุปฺปิลสาทิสา
กสฺส ลาขารสสมา หตฺถปาทา สุเข ฐิตา
โก โส พิมฺโพฏฺฐสมฺปนฺโน ทิวา สุริโยว โสภติ
หิมจฺจเย หิมวโต พฺรหาสาโลว ปุปฺผิโต





โก โส โอทาตปาวาโร ชยํ อินฺโทว โสภติ
สุวณฺณปีฬกากิณฺณํ มณิทณฺฑวิจิตฺตกํ
โก โส ปริสโมคฺคยฺห อํเส ขคฺคํ ปมุญฺจติ
สุวณฺณวิกตา จิตฺรา สุกตา จิตฺรสิพฺพินี
โก โส โอมุญฺจเต ปาทา นโม กตฺวา มเหสิโน
ธตรฏฺฐสฺส เต นาคา อิทฺธิมนฺโต ยสสฺสิโน
สมุทฺทชาย อุปฺปนฺนา เอเต นาคา มหิทฺธิกาติ
ภูริทตฺตชาตกํ ฉฏฺฐํ

จนฺทกุมารชาตกํ
ราชาสิ ลุทฺทกกมฺโม
เอกราชา ปุปฺผวติตายํ
โส ปุจฺฉิ พฺรหฺมพนฺธุํ
ขณฺฑหาลํ ปุโรหิตํ มุฬฺหํ
สคฺคานมคฺคมาจิกฺข
ตฺวมสิ พฺราหฺมณ ธมฺมวินยกุสโล
ยถา อิโต วชนฺติ สุคตึ
นรา ปุญฺญานิ กตฺวาน
อติทานํ ททตฺวาน





อวชฺเฌ เทว ฆาเตตฺวา
เอวํ วชนฺติ สุคตึ
นรา ปุญฺญานิ กตฺวาน
กึ ปเนตํ อติทานํ
เก จ อวชฺฌา อิมสฺมึ โลกสฺมึ
เอตญฺจ โข โน อกฺขาหิ
ยชิสฺสามิ ททามิ ทานานิ
ปุตฺเตหิ เทว ยชิตพฺพํ
มเหสีหิ เนคเมหิ จ
อุสเภหิ อาชานิเยหิ จตูหิ
สพฺพจตุกฺเกน เทว ยชิตพฺพํ
ตํ สุตฺวา อนฺเตปุเร
กุมารา มเหสิโย จ หญฺญนฺตุ
เอโก อโหสิ นิคฺโฆโส
เภสฺมา อจฺจุคฺคโต สทฺโท
คจฺฉถ วเทถ กุมาเร
จนฺทญฺจ สุริยญฺจ ภทฺทเสนญฺจ
สุรญฺจ วามโคตฺตญฺจ
ปจุรา กิร โหถ ยญฺญตฺถาย
กุมาริโยปิ วเทถ




อุปเสนญฺจ โกกิลญฺจ
มุทิตญฺจ นนฺทญฺจาปิ กุมาริกํ
ปจุรา กิร โหถ ยญฺญตฺถาย
วิชยมฺปิ มยฺหํ มเหสึ
เอราวตึ เกสินึ สุนนฺทญฺจ
ลกฺขณวรูปปนฺนา
ปจุรา กิร โหถ ยญฺญตฺถาย
คหปตโยปิ วเทถ
ปุณฺณมุขํ ภทฺทิยํ สิงฺคาลญฺจ
วฑฺฒญฺจาปิ คหปตึ
ปจุรา กิร โหถ ยญฺญตฺถาย
เต ตตฺถ คหปตโย อโวจยึสุ
สมาคตา ปุตฺตทารปริกิณฺณา
สพฺเพ สิขิโน เทว กโรหิ
อถวา โน ทาเส สาเวหิ
อภยงฺกรมฺปิ เม หตฺถึ นาฬาคิรึ อจฺจุคฺคตํ วรุณทนฺตํ
อาเนถ โข เต ขิปฺปํ ยญฺญตฺถาย ภวิสฺสติ
อสฺสรตนมฺปิ เม เกสึ สุรามุขํ ปุณฺณกํ วินตกญฺจ
อาเนถ โข เต ขิปฺปํ ยญฺญตฺถาย ภวิสฺสติ




อุสภมฺปิ เม ยูถปตึ
อโนชํ นิสภํ ควมฺปตึ
เตปิ มยฺหํ อาเนถ สมฺมุขา กโรนฺตุ สพฺพํ
ยชิสฺสามิ ททามิ ทานานิ
สพฺพํปิ ปฏิยาเทถ
ยญฺญํ ปน อุคฺคตมฺหิ สุริยมฺหิ
อาณาเปถ จนฺทกุมาเร
อภิรมนฺตุ อิมํ รตฺตึ
สพฺพํปิ อุปฏฺฐเปถ
ยญฺญํ ปน อุคฺคตมฺหิ สุริยมฺหิ
วเทถทานิ กุมาเร
อชฺช โข ปจฺฉิมา รตฺติ
ตํ ตํ มาตา อโวจ โรทนฺตี อาคตา วิมานโต
ยญฺโญ กิร เต ปุตฺต ภวิสฺสติ จตูหิ ปุตฺเตหิ
สพฺเพปิ มยฺหํ ปุตฺตา จตฺตา จนฺทสฺมึ หญฺญมานสฺมึ
ปุตฺเตหิ ยญฺญํ ยชิตฺวาน สุคตึ สคฺคํ คมิสฺสามิ
มา ตํ ปุตฺต สทฺทเหสิ สุคติ กิร โหติ ปุตฺตยญฺเญน
นิรยาเนโส มคฺโค เนโส มคฺโค หิ สคฺคานํ
ทานานิ เทหิ โกณฺฑญฺญ อหึสา สพฺพภูตภพฺยานํ
เอส มคฺโค สุคติยา น จ มคฺโค ปุตฺตยญฺเญน



อาจริยานํ วจนา ฆาติสฺสํ จนฺทญฺจ สุริยญฺจ
ปุตฺเตหิ ยชิตฺวา ทุจฺจเชหิ สุคตึ สคฺคํ คมิสฺสามิ
ตํ ตํ ปิตาปิ อวจ วสวตฺติ โอรสํ สกํ ปุตฺตํ
ยญฺโญ กิร เต ปุตฺต ภวิสฺสติ จตูหิ ปุตฺเตหิ
สพฺเพปิ มยฺหํ ปุตฺตา จตฺตา จนฺทสฺมึ หญฺญมานสฺมึ
ปุตฺเตหิ ยญฺญํ ยชิตฺวาน สุคตึ สคฺคํ คมิสฺสามิ
มา ตํ ปุตฺต สทฺทเหสิ สุคติ กิร โหติ ปุตฺตยญฺเญน
นิรยาเนโส มคฺโค เนโส มคฺโค หิ สคฺคานํ
ทานานิ เทหิ โกณฺฑญฺญ อหึสา สพฺพภูตภพฺยานํ
เอส มคฺโค สุคติยา น จ มคฺโค ปุตฺตยญฺเญน
อาจริยานํ วจนา ฆาติสฺสํ จนฺทญฺจ สุริยญฺจ
ปุตฺเตหิ ยชิตฺวา ทุจฺจเชหิ สุคตึ สคฺคํ คมิสฺสามิ
ทานานิ เทหิ โกณฺฑญฺญ อหึสา สพฺพภูตภพฺยานํ
ปุตฺตปริวุโต ตุวํ รฏฺฐํ ชนปทญฺจ ปาเลหิ
มา โน เทว อวธิ ทาเส โน เทหิ ขณฺฑหาลสฺส
อปิ นิคฬพนฺธกาปิ หตฺถี อสฺเส จ ปาเลม
มา โน เทว อวธิ ทาเส โน เทหิ ขณฺฑหาลสฺส
อปิ นิคฬพนฺธกาปิ หตฺถิฉกณานิ อุชฺเฌม
มา โน เทว อวธิ ทาเส โน เทหิ ขณฺฑหาลสฺส
อปิ นิคฬพนฺธกาปิ อสฺสฉกณานิ อุชฺเฌม



มา โน เทว อวธิ ทาเส โน เทหิ ขณฺฑหาลสฺส
ยสฺส โหนฺติ ตว กามา อปิ รฏฺฐา ปพฺพาชิตา
ภิกฺขาจริยํ จริสฺสาม
ทุกฺขํ โข เม ชนยิตฺถ วิลปนฺตา ชีวิตสฺส กามา หิ
มุญฺจถทานิ กุมาเร อลํปิ เม โหตุ ปุตฺตยญฺเญน
ปุพฺเพว โขสิ เม วุตฺโต ทุกฺกรํ ทุรภิสมฺภวํ เจตํ
อถ โน อุปกฺขตสฺส ยญฺญสฺส กสฺมา กโรสิ วิกฺเขปํ
สพฺเพ วชนฺติ สุคตึ เย ยชนฺติ เยปิ เจว ยชาเปนฺติ
เย จาปิ อนุโมทนฺติ ยชนฺตานํ เอทิสํ มหายญฺญํ
อถ กิสฺส จ โน ปุพฺเพ โสตฺถานํ พฺราหฺมเณ อวาเจสิ
อถ โน อการณสฺมา ยญฺญตฺถาย เทว ฆาเตสิ
ปุพฺเพว โน ทหรกาเล น หเนสิ น ฆาเตสิ
ทหรมฺหา โยพฺพนปฺปตฺตา อทูสกา ตาต หญฺญาม
หตฺถิคเต อสฺสคเต สนฺนทฺเธ ปสฺส โน มหาราช
ยุทฺเธ วา ยุชฺฌมาเน วา นหิ มาทิสา โหนฺติ ยญฺญตฺถาย
ปจฺจนฺเต วา กุปฺปิเต อฏวีสุ วา มาทิเส นิโยเชนฺติ
อถ โน อการณสฺมา อภูมิยํ ตาต หญฺญาม
ยากาจิ สกุณิกาโย วสนฺติ ติณฆรานิ กตฺวาน
ตาสํปิ ปิยา ปุตฺตา อถ โน ตฺวํ เทว ฆาเตสิ
มา ขฺวสฺส สทฺทเหสิ น มํ ขณฺฑหาโล ฆาเตยฺย



มมญฺหิ โส ฆาเตตฺวาน อนนฺตรา ตมฺปิ เทว ฆาเตยฺย
คามวรํ นิคมวรํ ททนฺติ โภคํปิสฺส มหาราช
อถคฺคปิณฺฑิกาปิ กุเล กุเล เหเต ภุญฺชนฺติ
เตสํปิ ตาทิสานํ อิจฺฉนฺติ ทุพฺภิตุํ มหาราช
เยภุยฺเยน หิ เอเต อกตญฺญุโน พฺราหฺมณา เทว
มา โน เทว อวธิ ทาเส โน เทหิ ขณฺฑหาลสฺส
อปิ นิคฬพนฺธกาปิ หตฺถี อสฺเส จ ปาเลม
มา โน เทว อวธิ ทาเส โน เทหิ ขณฺฑหาลสฺส
อปิ นิคฬพนฺธกาปิ หตฺถิฉกณานิ อุชฺเฌม
มา โน เทว อวธิ ทาเส โน เทหิ ขณฺฑหาลสฺส
อปิ นิคฬพนฺธกาปิ อสฺสฉกณานิ อุชฺเฌม
มา โน เทว อวธิ ทาเส โน เทหิ ขณฺฑหาลสฺส
ยสฺส โหนฺติ ตว กามา อปิ รฏฺฐา ปพฺพาชิตา
ภิกฺขาจริยํ จริสฺสาม
ทุกฺขํ โข เม ชนยิตฺถ วิลปนฺตา ชีวิตสฺส กามา หิ
มุญฺจถทานิ กุมาเร อลํปิ เม โหติ ปุตฺตยญฺเญน
ปุพฺเพว โขสิ เม วุตฺโต ทุกฺกรํ ทุรภิสมฺภวํ เจตํ
อถ โน อุปกฺขตสฺส ยญฺญสฺส กสฺมา กโรสิ วิกฺเขปํ
สพฺเพ วชนฺติ สุคตึ เย ยชนฺติ เยปิ เจว ยชาเปนฺติ
เย จาปิ อนุโมทนฺติ ยชนฺตานํ เอทิสํ มหายญฺญํ



ยทิ กิร ยชิตฺวา ปุตฺเตหิ เทวโลกํ อิโต จุตา ยนฺติ
พฺราหฺมโณ ตาว ยชตุ ปจฺฉาปิ ยชิสฺสสิ ราช
ยทิ กิร ยชิตฺวา ปุตฺเตหิ เทวโลกํ อิโต จุตา ยนฺติ
เอเสว ขณฺฑหาโล ยชตุ สเกหิ ปุตฺเตหิ
เอวํ ชานํ เจ ขณฺฑหาโล กึ ปุตฺตเก น ฆาเตสิ
สพฺพญฺจ ญาติชนํ อตฺตานญฺจ น ฆาเตสิ
สพฺเพ วชนฺติ นิรยํ เย ยชนฺติ เยปิ เจว ยชาเปนฺติ
เย จาปิ อนุโมทนฺติ ยชนฺตานํ เอทิสํ มหายญฺญํ

กถญฺจ กิร ปุตฺตกามาโย
คหปตโย ฆรณิโย จ
นครมฺหิ น อุปวทนฺติ ราชานํ
มา ฆาตยิ โอรสํ ปุตฺตํ
กถญฺจ กิร ปุตฺตกามาโย
คหปตโย ฆรณิโย จ
นครมฺหิ น อุปวทนฺติ ราชานํ
มา ฆาตยิ อตฺรชํ ปุตฺตํ
รญฺโญ จมฺหิ อตฺถกาโม
หิโต จ สพฺพชนปทสฺส
น โกจิ อสฺส ปฏิฆํ มยา






ชนปโท น ปเวเทติ
คจฺฉถ โว ฆรณิโย ตาตญฺจ วเทถ ขณฺฑหาลญฺจ
มา ฆาเตถ กุมาเร อทูสเก สีหสงฺกาเส
คจฺฉถ โว ฆรณิโย ตาตญฺจ วเทถ ขณฺฑหาลญฺจ
มา ฆาเตถ กุมาเร อเปกฺขิเต สพฺพโลกสฺส
ยนฺนูนาหํ ชาเยยฺยํ รถการกุเล วา
ปุกฺกุสกุเล วา เวสฺเสสุ วา ชาเยยฺยํ
น หชฺช มํ ราชา ยญฺเญ ฆาเตยฺย
สพฺพาปิ มนฺตินิโย คจฺฉถ อยฺยสฺส ขณฺฑหาลสฺส
ปาเทสุ นิปตถ อปราธาหํ น ปสฺสามิ
สพฺพาปิ ฆรณิโย คจฺฉถ อยฺยสฺส ขณฺฑหาลสฺส
ปาเทสุ นิปตถ กินฺเต ภนฺเต มยํ อทูเสม
กปณา วิลปติ เสลา ทิสฺวาน ภาตโร อุปนีตตฺเต
ยญฺโญ กิร เม อุกฺขิปิโต ตาเตน สคฺคกาเมน
อาวตฺติ จ ปริวตฺติ จ วสุโล สมฺมุขา รญฺโญ
มา โน เทว ปิตรํ อวธิ ทหรมฺหา อโยพฺพนปฺปตฺตา
เอโส เต วสุล ปิตา สเมหิ ปิตรา สห
ทุกฺขํ โข เม ชนยสิ วิลปนฺโต อนฺเตปุรสฺมึ
มุญฺจถทานิ กุมาเร อลํปิ เม โหตุ ปุตฺตยญฺเญน
ปุพฺเพว โขสิ เม วุตฺโต ทุกฺกรํ ทุรภิสมฺภวํ เจตํ




อถ โน อุปกฺขตสฺส ยญฺญสฺส กสฺมา กโรสิ วิกฺเขปํ
สพฺเพ วชนฺติ สุคตึ เย ยชนฺติ เยปิ เจว ยชาเปนฺติ
เย จาปิ อนุโมทนฺติ ยชนฺตานํ เอทิสํ มหายญฺญํ
สพฺพรตนสฺส ยญฺโญ อุปกฺขโต เอกราช ตว ปฏิยตฺโต
อภินิกฺขมสฺสุ เทว สคฺคํ คโต ตฺวํ ปโมทิสฺสสิ
ทหรา สตฺตสตา เอตา จนฺทกุมารสฺส ภริยาโย
เกเส วิกิริตฺวาน โรทนฺติโย มคฺคมนุยายนฺติ
อปรา ปน โสเกน นิกฺขนฺตา นนฺทเน วิย เทวา
เกสา วิกิริตฺวาน โรทนฺติโย มคฺคมนุยายนฺติ
กาสิกสุจิวตฺถธรา กุณฺฑลิโน อคฺคลุจนฺทนวิลิตฺตา
นียนฺติ จนฺทสุริยา ยญฺญตฺถาย เอกราชสฺส
กาสิกสุจิวตฺถธรา กุณฺฑลิโน อคฺคลุจนฺทนวิลิตฺตา
นียนฺติ จนฺทสุริยา มาตุ กตฺวา หทยโสกํ
กาสิกสุจิวตฺถธรา กุณฺฑลิโน อคฺคลุจนฺทนวิลิตฺตา
นียนฺติ จนฺทสุริยา ชนสฺส กตฺวา หทยโสกํ
มํสรสโภชนา นฺหาปกสุนฺหาตา กุณฺฑลิโน อคฺคลุจนฺทนวิลิตฺตา
นียนฺติ จนฺทสุริยา ยญฺญตฺถาย เอกราชสฺส
มํสรสโภชนา นฺหาปกสุนฺหาตา กุณฺฑลิโน อคฺคลุจนฺทนวิลิตฺตา
นียนฺติ จนฺทสุริยา มาตุ กตฺวา หทยโสกํ
มํสรสโภชนา นฺหาปกสุนฺหาตา กุณฺฑลิโน อคฺคลุจนฺทนวิลิตฺตา




นียนฺติ จนฺทสุริยา ชนสฺส กตฺวา หทยโสกํ
ยสฺสุ ปุพฺเพ หตฺถิวรธุรคเต หตฺถิกา อนุวชนฺติ
ตฺยชฺช จนฺทสุริยา อุโภว ปตฺติกา ยนฺติ
ยสฺสุ ปุพฺเพ อสฺสวรธุรคเต อสฺสกา อนุวชนฺติ
ตฺยชฺช จนฺทสุริยา อุโภว ปตฺติกา ยนฺติ
ยสฺสุ ปุพฺเพ รถวรธุรคเต รถิกา อนุวชนฺติ
ตฺยชฺช จนฺทสุริยา อุโภว ปตฺติกา ยนฺติ
เย หิสฺสุ ปุพฺเพ นียึสุ ตปนียกปฺปเนหิ ตุรงฺเคหิ
ตฺยชฺช จนฺทสุริยา อุโภว ปตฺติกา ยนฺติ
ยทิ สกุณิ มํสมิจฺฉสิ อุยฺยสฺสุ ปุพฺเพน ปุปฺผวติยายํ
ยชเตตฺถ เอกราชา สมฺมุโฬฺห จตูหิ ปุตฺเตหิ
ยทิ สกุณิ มํสมิจฺฉสิ อุยฺยสฺสุ ปุพฺเพน ปุปฺผวติยายํ
ยชเตตฺถ เอกราชา สมฺมุโฬฺห จตูหิ กญฺญาหิ
ยทิ สกุณิ มํสมิจฺฉสิ อุยฺยสฺสุ ปุพฺเพน ปุปฺผวติยายํ
ยชเตตฺถ เอกราชา สมฺมุโฬฺห จตูหิ มเหสีหิ
ยทิ สกุณิ มํสมิจฺฉสิ อุยฺยสฺสุ ปุพฺเพน ปุปฺผวติยายํ
ยชเตตฺถ เอกราชา สมฺมุโฬฺห จตูหิ คหปตีหิ
ยทิ สกุณิ มํสมิจฺฉสิ อุยฺยสฺสุ ปุพฺเพน ปุปฺผวติยายํ
ยชเตตฺถ เอกราชา สมฺมุโฬฺห จตูหิ หตฺถีหิ




ยทิ สกุณิ มํสมิจฺฉสิ อุยฺยสฺสุ ปุพฺเพน ปุปฺผวติยายํ
ยชเตตฺถ เอกราชา สมฺมุโฬฺห จตูหิ อสฺเสหิ
ยทิ สกุณิ มํสมิจฺฉสิ อุยฺยสฺสุ ปุพฺเพน ปุปฺผวติยายํ
ยชเตตฺถ เอกราชา สมฺมุโฬฺห จตูหิ อุสเภหิ
ยทิ สกุณิ มํสมิจฺฉสิ อุยฺยสฺสุ ปุพฺเพน ปุปฺผวติยายํ
ยชเตตฺถ เอกราชา สมฺมุโฬฺห สพฺพจตุกฺเกน
อยมสฺส ปาสาโท โสวณฺโณ ปุปฺผมาลฺยาภิกิณฺโณ
เตทานิ อยฺยปุตฺตา จตฺตาโร วธาย นินฺนีตา
อิทมสฺส กูฏาคารํ โสวณฺณํ ปุปฺผมาลฺยาภิกิณฺณํ
เตทานิ อยฺยปุตฺตา จตฺตาโร วธาย นินฺนีตา
อิทมสฺส อุยฺยานํ สุปุปฺผิตํ สพฺพกาลิกํ รมฺมํ
เตทานิ อยฺยปุตฺตา จตฺตาโร วธาย นินฺนีตา
อิทมสฺส อโสกวนํ สุปุปฺผิตํ สพฺพกาลิกํ รมฺมํ
เตทานิ อยฺยปุตฺตา จตฺตาโร วธาย นินฺนีตา
อิทมสฺส กณิการวนํ สุปุปฺผิตํ สพฺพกาลิกํ รมฺมํ
เตทานิ อยฺยปุตฺตา จตฺตาโร วธาย นินฺนีตา
อิทมสฺส ปาฏลิวนํ สุปุปฺผิตํ สพฺพกาลิกํ รมฺมํ
เตทานิ อยฺยปุตฺตา จตฺตาโร วธาย นินฺนีตา
อิทมสฺส อมฺพวนํ สุปุปฺผิตํ สพฺพกาลิกํ รมฺมํ



เตทานิ อยฺยปุตฺตา จตฺตาโร วธาย นินฺนีตา
อยมสฺส โปกฺขรณี สญฺฉนฺนา ปทุมปุณฺฑรีเกหิ
นาวา จ โสวณฺณวิกตา ปุปฺผวลฺลิยา จิตฺตา สุรมฺมณียา
เตทานิ อยฺยปุตฺตา จตฺตาโร วธาย นินฺนีตา
อิทมสฺส หตฺถิรตนํ เอราวโณ คโช พลี ทนฺตี
เตทานิ อยฺยปุตฺตา จตฺตาโร วธาย นินฺนีตา
อิทมสฺส อสฺสรตนํ เอกขุโร เวโค อสฺโส
เตทานิ อยฺยปุตฺตา จตฺตาโร วธาย นินฺนีตา
อยมสฺส อสฺสรโถ สาลิยา วิย นิคฺโฆโส
สุโภ รตนวิจิตฺโต ยตฺถสฺสุ อยฺยปุตฺตาโสภึสุนนฺทเนวิยเทวา
เตทานิ อยฺยปุตฺตา จตฺตาโร วธาย นินฺนีตา
กถนฺนาม สามสมสุนฺทเรหิ จนฺทนมุทุกคตฺเตหิ
ราชา ยชิสฺสเต ยญฺญํ สมฺมุโฬฺห จตูหิ ปุตฺเตหิ
กถนฺนาม สามสมสุนฺทราหิ จนฺทนมุทุกคตฺตาหิ
ราชา ยชิสฺสเต ยญฺญํ สมฺมุโฬฺห จตูหิ กญฺญาหิ
กถนฺนาม สามสมสุนฺทราหิ จนฺทนมุทุกคตฺตาหิ
ราชา ยชิสฺสเต ยญฺญํ สมฺมุโฬฺห จตูหิ มเหสีหิ
กถนฺนาม สามสมสุนฺทเรหิ จนฺทนมุทุกคตฺเตหิ
ราชา ยชิสฺสเต ยญฺญํ สมฺมุโฬฺห จตูหิ คหปตีหิ
ยถา โหนฺติ คามนิคมา สุญฺญา อมนุสฺสกา พฺรหารญฺญา



ตถา เหสฺสติ ปุปฺผวติยา ยิฏฺเฐสุ จนฺทสุริเยสุ
อุมฺมตฺติกา ภวิสฺสามิ ภูนหตา ปํสุนาว ปริกิณฺณา
สเจ จนฺทกุมารํ หนฺติ ปาณา เม เทว ภิชฺชนฺติ
อุมฺมตฺติกา ภวิสฺสามิ ภูนหตา ปํสุนาว ปริกิณฺณา
สเจ สุริยกุมารํ หนฺติ ปาณา เม เทว ภิชฺชนฺติ
กินฺนุมา น รมาเปยฺยุํ อญฺญมญฺญํ ปิยํวทา
ฆฏฺฏิกา อุปริกฺขี จ โปกฺขรณี จ คายิกา
จนฺทสุริเยสุ นจฺจนฺติโย สมา ตาสํ น วิชฺชติ
อิมํ มยฺหํ หทยโสกํ ปฏิมุญฺจตุ ขณฺฑหาล ตว มาตา
โย มยฺหํ หทยโสโก จนฺทสฺมึ วธาย นินฺนีเต
อิมํ มยฺหํ หยทโสกํ ปฏิมุญฺจตุ ขณฺฑหาล ตว มาตา
โย มยฺหํ หทยโสโก สุริยสฺมึ วธาย นินฺนีเต
อิมํ มยฺหํ หทยโสกํ ปฏิมุญฺจตุ ขณฺฑหาล ตว ชายา
โย มยฺหํ หทยโสโก จนฺทสฺมึ วธาย นินฺนีเต
อิมํ มยฺหํ หทยโสกํ ปฏิมุญฺจตุ ขณฺฑหาล ตว ชายา
โย มยฺหํ หทยโสโก สุริยสฺมึ วธาย นินฺนีเต
มา จ ปุตฺเต มา จ ปตึ อทฺทกฺขิ ขณฺฑหาล ตว มาตา
โย ฆาเตสิ กุมาเร อทูสเก สีหสงฺกาเส
มา จ ปุตฺเต มา จ ปตึ อทฺทกฺขิ ขณฺฑหาล ตว มาตา
โย ฆาเตสิ กุมาเร อเปกฺขิเต สพฺพโลกสฺส



มา จ ปุตฺเต มา จ ปตึ อทฺทกฺขิ ขณฺฑหาล ตว ชายา
โย ฆาเตสิ กุมาเร อทูสเก สีหสงฺกาเส
มา จ ปุตฺเต มา จ ปตึ อทฺทกฺขิ ขณฺฑหาล ตว ชายา
โย ฆาเตสิ กุมาเร อเปกฺขิเต สพฺพโลกสฺส
มา โน เทว อวธิ ทาเส โน เทหิ ขณฺฑหาลสฺส
อปิ นิคฬพนฺธกาปิ หตฺถี อสฺเส จ ปาเลม
มา โน เทว อวธิ ทาเส โน เทหิ ขณฺฑหาลสฺส
อปิ นิคฬพนฺธกาปิ หตฺถิฉกณานิ อุชฺเฌม
มา โน เทว อวธิ ทาเส โน เทหิ ขณฺฑหาลสฺส
อปิ นิคฬพนฺธกาปิ อสฺสฉกณานิ อุชฺเฌม
มา โน เทว อวธิ ทาเส โน เทหิ ขณฺฑหาลสฺส
ยสฺส โหนฺติ ตว กามา อปิ รฏฺฐา ปพฺพาชิตา
ภิกฺขาจริยํ จริสฺสาม
ทิพฺยํ เทว อุปยาจนฺติ ปุตฺตตฺถิกา ทลิทฺทาปิ
ปฏิภาณานิปิ หิตฺวา ปุตฺเต น ลภนฺติ เอกจฺจา
อาสาสิกานิ กโรนฺติ ปุตฺตา โน ชายนฺตุ ตโต ปปุตฺตา
อถ โน อการณสฺมา ยญฺญตฺถาย เทว ฆาเตสิ
อุปยาจิตเกน ปุตฺตํ ลภนฺติ มา ตาต โน อฆาเตสิ
มา กิจฺฉลทฺธเกหิ ปุตฺเตหิ ยชิตฺโถ อิมํ ยญฺญํ
อุปยาจิตเกน ปุตฺตํ ลภนฺติ มา ตาต โน อฆาเตสิ



มา กปณลทฺธเกหิ ปุตฺเตหิ อมฺมาย โน วิปฺปวาเสสิ
พหุทุกฺขํ โปสิยา จนฺทํ อมฺม ตุวํ ชียเส ปุตฺตํ
วนฺทามิ โข เต ปาเท ลภตํ ตาโต ปรโลกํ
หนฺท จ มํ อุปคูห ปาเท เต อมฺม วนฺทิตุํ เทหิ
คจฺฉามิทานิ ปวาสํ ยญฺญตฺถาย เอกราชสฺส
หนฺท จ มํ อุปคูห ปาเท เต อมฺม วนฺทิตุํ เทหิ
คจฺฉามิทานิ ปวาสํ มาตุ กตฺวา หทยโสกํ
หนฺท จ มํ อุปคูห ปาเท เต อมฺม วนฺทิตุํ เทหิ
คจฺฉามิทานิ ปวาสํ ชนสฺส กตฺวา หทยโสกํ
หนฺท จ ปทุมปตฺตานํ โมลึ พนฺธสฺสุ โคตมิปุตฺต
จมฺปกทลมิสฺสาโย เอสา เต โปราณิกา ปกติ
หนฺท จ วิเลปนนฺเต ปจฺฉิมกํ จนฺทนํ วิลิมฺปสฺสุ
เยหิ จ สุวิลิตฺโต โสภสิ ราชปริสายํ
หนฺท จ มุทุกานิ วตฺถานิ ปจฺฉิมํ กาสิกํ นิวาเสหิ
เยหิ จ สุนิวตฺโถ โสภสิ ราชปริสายํ
มุตฺตามณิกนกวิภูสิตานิ คณฺหสฺสุ หตฺถาภรณานิ
เยหิ จ หตฺถาภรเณหิ โสภสิ ราชปริสายํ
น หิ นูนายํ รฏฺฐปาโล ภูมิปติ ชนปทสฺส ทายาโท
โลกิสฺสโร มหนฺโต ปุตฺเต สิเนหํ ชนยติ



มยฺหํ ปิยา ปุตฺตา อโถปิ ปิยา ตุเมฺห จ ภริยาโย
สคฺคญฺจ ปตฺถยมาโน เตนาหํ ฆาตยิสฺสามิ
มํ ปฐมํ ฆาเตหิ มา เม หทยํ ทุกฺขํ อผาเลสิ
อลงฺกโต สุนฺทรโก ปุตฺโต เทว ตว สุขุมาโล
หนฺทยฺย มํ หนสฺสุ สโสกา จนฺทเกน เหสฺสามิ
ปุญฺญํ กรสฺสุ วิปุลํ วิจราม อุโภ ปรโลเก
มา ตฺวํ จนฺเท รุจฺจิ มรณํ พหุกา ตว เทวรา วิสาลกฺขิ
เต ตํ รมยิสฺสนฺติ ยิฏฺฐสฺมึ โคตมิปุตฺเต
เอวํ วุตฺเต จนฺทา อตฺตานํ หนฺติ หตฺถตลเกหิ
อลเมตฺถ ชีวิเตน ปิสฺสามิ วิสํ มริสฺสามิ
น หิ นูนิมสฺส รญฺโญ ญาติมิตฺตา จ วิชฺชเร
สุหทา เยน วทนฺติ ราชานํ มา ฆาตยิ โอรเส ปุตฺเต
น หิ นูนิมสฺส รญฺโญ ญาติมิตฺตา จ วิชฺชเร
สุหทา เยน วทนฺติ ราชานํ มา ฆาตยิ อตฺรเช ปุตฺเต
อิเม เตปิ มยฺหํ ปุตฺตา คุณิโน กายุรธาริโน
ราชา เตหิปิ ยชสฺสุ ยญฺญํ อถ มุญฺจตุ โคตมิปุตฺเต
วิลสตมฺปิ มํ กตฺวา ยชสฺสุ สตฺตธา มหาราช
มา เชฏฺฐปุตฺตํ อวธิ อทูสกํ สีหสงฺกาสํ
วิลสตมฺปิ มํ กตฺวา ยชสฺสุ สตฺตธา มหาราช




มา เชฏฺฐปุตฺตํ อวธิ อเปกฺขิตํ สพฺพโลกสฺส
พหุกา ตว ทินฺนา อาภรณา อุจฺจาวจา สุภณิตมฺหิ
มุตฺตา มณิ เวฬุริยา เอตนฺเต ปจฺฉิมกํ ทานํ
เยสํ ปุพฺเพ ขนฺเธสุ ผุลฺลา มาลาคุณา วิวตฺตึสุ
เตสชฺชปิ สุนิสิโต เนตฺตึโส วิวตฺติสฺสติ ขนฺเธสุ
เยสํ ปุพฺเพ ขนฺเธสุ จิตฺตา มาลาคุณา วิวตฺตึสุ
เตสชฺชปิ สุนิสิโต เนตฺตึโส วิวตฺติสฺสติ ขนฺเธสุ
อจิรา วต เนตฺตึโส วิวตฺติสฺสติ ราชปุตฺตานํ ขนฺเธสุ
อถ มม หทยํ น ผลติ ตาว ทฬฺหพนฺธนญฺจ เม อาสิ
กาสิกสุจิวตฺถธรา กุณฺฑลิโน อคฺคลุจนฺทนวิลิตฺตา
นิยฺยาถ จนฺทสุริยา ยญฺญตฺถาย เอกราชสฺส
กาสิกสุจิวตฺถธรา กุณฺฑลิโน อคฺคลุจนฺทนวิลิตฺตา
นิยฺยาถ จนฺทสุริยา มาตุ กตฺวา หทยโสกํ
กาสิกสุจิวตฺถธรา กุณฺฑลิโน อคฺคลุจนฺทนวิลิตฺตา
นิยฺยาถ จนฺทสุริยา ชนสฺส กตฺวา หทยโสกํ
มํสรสโภชนา นฺหาปกสุนฺหาตา กุณฺฑลิโน อคฺคลุจนฺทนวิลิตฺตา
นิยฺยาถ จนฺทสุริยา ยญฺญตฺถาย เอกราชสฺส
มํสรสโภชนา นฺหาปกสุนฺหาตา กุณฺฑลิโน อคฺคลุจนฺทนวิลิตฺตา
นิยฺยาถ จนฺทสุริยา มาตุ กตฺวา หทยโสกํ
มํสรสโภชนา นฺหาปกสุนฺหาตา กุณฺฑลิโน อคฺคลุจนฺทนวิลิตฺตา



นิยฺยาถ จนฺทสุริยา ชนสฺส กตฺวา หทยโสกํ
สพฺพสฺมึ อุปกฺขตสฺมึ นิสีทิเต จนฺทสุริยสฺมึ ยญฺญตฺถาย
ปญฺจาลราชธีตา ปญฺชลิกา สพฺพปริสนฺตรมนุปริยาสิ
เยน สจฺเจน ขณฺฑหาโล ปาปกมฺมํ กโรติ ทุมฺเมโธ
เอเตน สจฺจวชฺเชน สมงฺคินี สามิเกน โหมิ
เย อิธตฺถิ อมนุสฺสา ยานิ จ ยกฺขภูตภพฺยานิ
กโรนฺตุ เม เวยฺยาวฏิกํ สมงฺคินี สามิเกน โหมิ
ยา เทวตา อิธาคตา ยานิ จ สพฺพภูตภพฺยานิ
สรเณสินึ อนาถํ ตายถ มํ ยาจามิ โว ปติมาหํ อเชยฺยํ
ตํ สุตฺวา อมนุสฺโส อโยกุฏํ ปริพฺภมิตฺวาน
ภยมสฺส ชนยนฺโต ราชานํ อิทมโวจ
พุชฺฌสฺสุ โข ราชกลิ มา เตหํ มตฺถกํ นิตาเฬสึ
มา เชฏฺฐปุตฺตํ อวธิ อทูสกํ สีหสงฺกาสํ
โก เต ทิฏฺโฐ ราชกลิ ปุตฺตภริยาโย หญฺญมานาโย
เสฏฺฐี จ คหปตโย อทูสกา สคฺคกามา หิ
ตํ สุตฺวา ขณฺฑหาโล ราชา จ อพฺภูตมิทํ ทิสฺวาน
สพฺเพสํ พนฺธนานิ โมเจสุํ ยถา ตํ อนุปฆาตํ
สพฺเพสุ วิปฺปมุตฺเตสุ เย ตตฺถ สมาคตา ตทา อาสุํ
สพฺเพ เอเกกเลฑฺฑุมทํสุ เอส วโธ ขณฺฑหาลสฺส




สพฺเพ ปวิฏฺฐา นิรยํ ยถา ตํ ปาปกมฺมํ กริตฺวาน
น หิ ปาปกมฺมํ กตฺวา ลพฺภา สุคติ อิโต คนฺตุํ
สพฺเพสุ วิปฺปมุตฺเตสุ เย ตตฺถ สมาคตา ตทา อาสุํ
จนฺทํ อภิสิญฺจึสุ สมาคตา ราชปุริสา จ
สพฺเพสุ วิปฺปมุตฺเตสุ ยา ตตฺถ สมาคตา ตทา อาสุํ
จนฺทํ อภิสิญฺจึสุ สมาคตา ราชกญฺญาโย
สพฺเพสุ วิปฺปมุตฺเตสุ เย ตตฺถ สมาคตา ตทา อาสุํ
จนฺทํ อภิสิญฺจึสุ สมาคตา เทวปุริสา จ
สพฺเพสุ วิปฺปมุตฺเตสุ ยา ตตฺถ สมาคตา ตทา อาสุํ
จนฺทํ อภิสิญฺจึสุ สมาคตา เทวกญฺญาโย
สพฺเพสุ วิปฺปมุตฺเตสุ เย ตตฺถ สมาคตา ตทา อาสุํ
เจลุกฺเขปมกรุํ สมาคตา ราชปุริสา จ
สพฺเพสุ วิปฺปมุตฺเตสุ ยา ตตฺถ สมาคตา ตทา อาสุํ
เจลุกฺเขปมกรุํ สมาคตา ราชกญฺญาโย
สพฺเพสุ วิปฺปมุตฺเตสุ เย ตตฺถ สมาคตา ตทา อาสุํ
เจลุกฺเขปมกรุํ สมาคตา เทวปุริสา จ
สพฺเพสุ วิปฺปมุตฺเตสุ ยา ตตฺถ สมาคตา ตทา อาสุํ
เจลุกฺเขปมกรุํ สมาคตา เทวกญฺญาโย
สพฺเพสุ วิปฺปมุตฺเตสุ พหู อานนฺทิโน อหุ




วาทึสุ นนฺทิปฺปเวสนครํ พนฺธนา โมกฺโข อโฆสิตฺถาติ
จนฺทกุมารชาตกํ สตฺตมํ

มหานารทกสฺสปชาตกํ
อหุ ราชา วิเทหานํ องฺคติ นาม ขตฺติโย
ปหุตโยคฺโค ธนิมา อนนฺตพลโปริโส
โส จ ปณฺณรเส รตฺตึ ปุริเม ยาเม อนาคเต
จาตุมาสา โกมุทิยา อมจฺเจ สนฺนิปาตยิ
ปณฺฑิเต สุตสมฺปนฺเน มิตปุพฺเพ วิจกฺขเณ
วิชยญฺจ สุนามญฺจ เสนาปตึ อลาตกํ
ตมนุปุจฺฉิ เวเทโห ปจฺเจกํ พฺรูถ สํ รุจึ
จาตุมาสา โกมุทชฺช ชุณฺหํ พฺยปหตํ ตมํ
กายชฺช รติยา รตฺตึ วิหเรมุ อิมํ อุตุํ
ตโต เสนาปติ รญฺโญ อลาโต เอตทพฺรวิ
หฏฺฐํ โยคฺคํ พลํ สพฺพํ เสนํ สนฺนาหยามเส
นิยฺยาม เทว ยุทฺธาย อนนฺตพลโปริสา
เย เต วสํ น อายนฺติ วสํ อุปนียามเส
เอสา มยฺหํ สกา ทิฏฺฐิ อชิตํ โอชิยามเส
รมสฺสุ เทว ยุทฺธาย เอตํ จิตฺตมตํ มม




อลาตสฺส วโจ สุตฺวา สุนาโม เอตทพฺรวิ
สพฺเพ ตุยฺหํ มหาราช อมิตฺตา วสมาคตา
นิกฺขิตฺตสตฺถา ปจฺจตฺตา นิวาตมนุวตฺตเร
อุตฺตโม อุสฺสโว อชฺช น ยุทฺธํ มม รุจฺจติ
อนฺนปานญฺจ ขชฺชญฺจ ขิปฺปํ อภิหรนฺตุ เต
รมสฺสุ เทว กาเมหิ นจฺจคีเตสุ วาทิเต
สุนามสฺส วโจ สุตฺวา วิชโย เอตทพฺรวิ
สพฺเพ กามา มหาราช นิจฺจํ ตว อุปฏฺฐิตา
น เหเต ทุลฺลภา เทว ตว กาเมหิ โมทิตุํ
สทาปิ กามา ลพฺภนฺติ เนตํ จิตฺตมตํ มม
สมณํ พฺราหฺมณํ วาปิ อุปาเสมุ พหุสฺสุตํ
โย นชฺช วินเย กงฺขํ อตฺถธมฺมวิทู อิเส
วิชยสฺส วโจ สุตฺวา ราชา องฺคติมพฺรวิ
ยถา วิชโย ภณติ มยฺหํ เปตํว รุจฺจติ
สมณํ พฺราหฺมณํ วาปิ อุปาเสมุ พหุสฺสุตํ
โย นชฺช วินเย กงฺขํ อตฺถธมฺมวิทู อิเส
สพฺเพว สนฺตา กโรถ มตึ กํ อุปาเสมุ ปณฺฑิตํ
โย นชฺช วินเย กงฺขํ อตฺถธมฺมวิทู อิเส
เวเทหสฺส วโจ สุตฺวา อลาโต เอตทพฺรวิ



อตฺถายํ มิคทายสฺมึ อเจโล ธีรสมฺมโต
คุโณ กสฺสปโคตฺตายํ สุโต จิตฺรกถี คณี
ตํ เทว ปยิรุปาเสมุ โส โน กงฺขํ วิเนสฺสติ
อลาตสฺส วโจ สุตฺวา ราชา โจเทสิ สารถึ
มิคทายํ คมิสฺสาม ยุตฺตํ ยานํ อิธานย
ตสฺส ยานํ อโยเชสุํ ทนฺตํ รูปิยปกฺขรํ
สุกฺกมฏฺฐปริวารํ ปณฺฑรํ โทสินา มุขํ
ตตฺราสุํ กุมุทายุตฺตา จตฺตาโร สินฺธวา หยา
อนิลูปมสมุปฺปาตา สุทนฺตา สุวณฺณมาลิโน
เสตจฺฉตฺตํ เสตรโถ เสตสฺสา เสตวีชนี
เวเทโห สหมจฺเจหิ นียํ จนฺโทว โสภติ
ตมนุยายึสุ พหโว อินฺทิขคฺคธรา พลี
อสฺสปิฏฺฐิคตา วีรา นรา นรวราธิปํ
โส มุหุตฺตํว ยายิตฺวา ยานา โอรุยฺห ขตฺติโย
เวเทโห สหมจฺเจหิ ปตฺติ คุณมุปาคมิ
เยปิ ตตฺถ ตทา อาสุํ พฺราหฺมณิพฺภา สมาคตา
น เต อปนยิ ราชา อกตํ ภูมิมาคเต
ตโต โส มุทุกา ภิสิยา มุทุจิตฺตกสนฺถเต
มุทุปจฺจตฺถเต ราชา เอกมนฺตํ อุปาวิสิ
นิสชฺช ราชา สมฺโมทิ กถํ สาราณิยํ ตโต



กจฺจิ ยาปนียํ ภนฺเต วาตานมวิยตฺตตา
กจฺจิ อกสิรา วุตฺติ ลภสิ ปิณฺฑิยาปนํ
อปฺปาพาโธ จสิ กจฺจิ จกฺขุ น ปริหายติ
ตํ คุโณ ปฏิสมฺโมทิ เวเทหํ วินเย รตํ
ยาปนียํ มหาราช สพฺพเมตํ ตทูภยํ
กจฺจิ ตุยฺหํปิ เวเทห ปจฺจนฺตา น พลียเร
กจฺจิ อโรคํ โยคฺคนฺเต กจฺจิ วหติ วาหนํ
กจฺจิ เต พฺยาธิโย นตฺถิ สรีรสฺสุปตาปิยา
ปฏิสมฺโมทิโต ราชา ตโต ปุจฺฉิ อนนฺตรา
อตฺถํ ธมฺมญฺจ ญายญฺจ ธมฺมกาโม รเถสโภ
กถํ ธมฺมญฺจเร มจฺโจ มาตาปิตูสุ กสฺสป
กถญฺจเร อาจริเย ปุตฺตทาเร กถญฺจเร
กถญฺจเรยฺย วุฑฺเฒสุ กถํ สมณพฺราหฺมเณ
กถญฺจ พลกายสฺมึ กถํ ชนปเท จเร
กถํ ธมฺมญฺจริตฺวาน เปจฺจ คจฺฉนฺติ สุคฺคตึ
กถญฺเจเก อธมฺมฏฺฐา ปตนฺติ นิรยํ อโธ
เวเทหสฺส วโจ สุตฺวา กสฺสโป เอตทพฺรวิ
สุโณหิ เม มหาราช สจฺจํ อวิตถํ ปทํ
นตฺถิ ธมฺมจริตสฺส ผลํ กลฺยาณปาปกํ




นตฺถิ เทว ปรโลโก โก ตโต หิ อิธาคโต
นตฺถิ เทว ปิตโร วา กุโต มาตา กุโต ปิตา
นตฺถิ อาจริโย นาม อทนฺตํ โก ทเมสฺสติ
สมตุลฺยานิ ภูตานิ นตฺถิ เชฏฺฐาปจายิกา
นตฺถิ พลํ วิริยํ วา กุโต อุฏฺฐานโปริโส
นิยตานิ หิ ภูตานิ ยถา โคฏวิโส ตถา
ลทฺเธยฺยํ ลภเต มจฺโจ ตตฺถ ทานผลํ กุโต
นตฺถิ ทานผลํ เทว อวโส เทววีริโย
พาเลหิ ทานํ ปญฺญตฺตํ ปณฺฑิเตหิ ปฏิจฺฉิตํ
อวสา เทนฺติ ธีรานํ พาลา ปณฺฑิตมานิโน
สตฺติเม สสฺสตา กายา อจฺเฉชฺชา อวิโกปิโน
เตโช ปฐวี อาโป จ วาโย สุขทุกฺขญฺจิเม
ชีเว จ สตฺติเม กายา เยสํ เฉตฺตา น วิชฺชติ
นตฺถิ หนฺตา ว เฉตฺตา วา หญฺญเร วาปิ โกจินํ
อนฺตเรเยว กายานํ สตฺถานิ วีติวตฺตเร
โย จายํ สิรมาทาย ปเรสํ นิสิตาสินา
น โส ฉินฺทติ เต กาเย ตตฺถ ปาปผลํ กุโต
จุลฺลาสีติมหากปฺเป สพฺเพ สุชฺฌนฺติ สํสรํ
อนาคเต ตมฺหิ กาเล สญฺญโตปิ น สุชฺฌติ
จริตฺวาปิ พหุํ ภทฺรํ เนว สุชฺฌนฺติ นาคเต




ปาปญฺเจปิ พหุํ กตฺวา ตํ ขณํ นาติวตฺตเร
อนุปุพฺเพน โน สุทฺธิ กปฺปานํ จุลฺลาสีติยา
นิยตึ นาติวตฺตาม เวลนฺตมิว สาคโร
กสฺสปสฺส วโจ สุตฺวา อลาโต เอตทพฺรวิ
ยถา ภทนฺโต ภณติ มยฺหเมตํว รุจฺจติ
อหํปิ ปุริมํ ชาตึ สเร สํสริตตฺตโน
ปิงฺคโล นามหํ อาสึ ลุทฺโท โคฆาตโก ปุเร
พาราณสิยํ ผีตายํ พหุํ ปาปํ กตํ มยา
พหู มยา หตา ปาณา มหึสา สูกรา อชา
ตโต จุตาหํ อิธ ชาโต อิทฺเธ เสนาปติกุเล
นตฺถิ นูน ผลํ ปาเป โยหํ น นิรยํ คโต
อเถตฺถ วีชโก นาม ทาโส อาสิ ปฏชฺชรี
อุโปสถํ อุปวสนฺโต คุณสนฺติกุปาคมิ
กสฺสปสฺส วโจ สุตฺวา อลาตสฺส จ ภาสิตํ
ปสฺสสนฺโต มุหุํ อุณฺหํ รุทํ อสฺสูนิ วตฺตยิ
ตมนุปุจฺฉิ เวเทโห กิมตฺถํ สมฺม โรทสิ
กินฺเต สุตํ วา ทิฏฺฐํ วา กึ มํ เวเทสิ เวทนํ
เวเทหสฺส วโจ สุตฺวา วีชโก เอตทพฺรวิ
นตฺถิ เม เวทนา ทุกฺขา มหาราช สุโณหิ เม
อหํปิ ปุริมํ ชาตึ สรามิ สุขมตฺตโน



สาเกตาหํ ปุเร อาสึ ภาวเสฏฺฐี คุเณ รโต
สมฺมโต พฺราหฺมณิพฺภานํ สํวิภาครโต สุจิ
น จาปิ ปาปกํ กมฺมํ สรามิ กตมตฺตโน
ตโต จุตาหํ เวเทห อิธ ชาโต ทุริตฺถิยา
คพฺภมฺหิ กุมฺภทาสิยา ยโต ชาโต สุทุคฺคโต
เอวมฺปิ ทุคฺคโต สนฺโต สมจริยมธิฏฺฐิโต
อุปฑฺฒภาคํ ภตฺตสฺส ททามิ โย เม อิจฺฉติ
จาตุทฺทสึ ปญฺจทสึ สทา อุปวสามหํ
น จาปิ ปาเณ หึสามิ เถยฺยญฺจาปิ วิวชฺชยึ
สพฺพเมว หิ นูเนตํ สุจิณฺณํ ภวติ นิปฺผลํ
นิรตฺถํ มญฺญิทํ สีลํ อลาโต ภาสตี ยถา
กลิเมว นูน คณฺหามิ อสิปฺโป ธุตฺตโก ยถา
กฏํ อลาโต คณฺหาติ กิตโว สิกฺขิโต ยถา
ทฺวารํ นปฺปฏิปสฺสามิ เยน คจฺฉามิ สุคฺคตึ
ตสฺมา ราช ปโรทามิ สุตฺวา กสฺสปภาสิตํ
วีชกสฺส วโจ สุตฺวา ราชา องฺคติมพฺรวิ
นตฺถิ ทฺวารํ สุคติยา นิยตํ กงฺข วีชก
สุขํ วา ยทิ วา ทุกฺขํ นิยตํ กิร ลพฺภติ
สํสารสุทฺธิ สพฺเพสํ มา ตุริโต อนาคเต
อหมฺปิ ปุพฺเพ กลฺยาโณ พฺราหฺมณิพฺเภสุ ปาวโฏ



โวหารมนุสาสนฺโต รติหีโน ตทนฺตรา
ปุนปิ ภนฺเต ทกฺเขมุ สงฺคติ เจ ภวิสฺสติ
อิทํ วตฺวาน เวเทโห ปจฺจคา สนฺนิเวสนํ
ตโต รตฺยา วิวสเน อุปฏฺฐานมฺปิ องฺคติ
อมจฺเจ สนฺนิปาเตตฺวา อิทํ วจนมพฺรวิ
จนฺทเก เม วิมานสฺมึ สทา กาเม วิเธนฺตุ เม
มา มุปคจฺฉฉ อตฺเถสุ คุยฺหปฺปกาสิเยสุ จ
วิชโย จ สุนาโม จ เสนาปติ อลาตโก
เอเต อตฺเถ นิสีทนฺตุ โวหารกุสลา ตโย
อิทํ วตฺวาน เวเทโห กาเมว พหุ มญฺญถ
น จาปิ พฺราหฺมณิพฺเภสุ อตฺเถ กิสฺมิญฺจิ ปาวโฏ
ตโต เทฺวสตฺตรตฺตสฺส เวเทหสฺสตฺรชา ปิยา
ราชกญฺญา รุจา นาม ธาติมาตรมพฺรวิ
อลงฺกโรถ มํ อมฺม สขิโย จ อลงฺกโรนฺตุ เม
สุเว ปณฺณรโส ทิโพฺย คจฺฉํ ปิตุสฺส สนฺติเก
ตสฺสา มาลฺยํ อภิหรึสุ จนฺทนญฺจ มหารหํ
มณิสงฺขมุตฺตารตนํ นานารตฺเต จ อมฺพเร
ตญฺจ โสวณฺณมเย ปีเฐ นิสินฺนํ พหุกิตฺถิโย
ปริกีริย อโสภึสุ รุจํ รุจิรวณฺณินึ
สา จ สขีมชฺฌคตา สพฺพาภรณภูสิตา




สเตริตา อพฺภมิว จนฺทกํ ปาวิสี รุจา
อุปสงฺกมิตฺวา เวเทหํ วนฺทิตฺวา วินเย รตํ
สุวณฺณขจิเต ปีเฐ เอกมนฺตํ อุปาวิสิ
ตญฺจ ทิสฺวาน เวเทโห อจฺฉรานํว สงฺคมํ
รุจํ สขิมชฺฌคตํ อิทํ วจนมพฺรวิ
กจฺจิ รมสิ ปาสาเท อนฺโต โปกฺขรณึ ปติ
กจฺจิ พหุวิธํ ขชฺชํ สทา อภิหรนฺติ เต
กจฺจิ พหุวิธํ มาลฺยํ โอจินิตฺวา กุมาริโย
ฆรเก กโรถ ปจฺเจกํ ขิฑฺฑา รติรตา อหุ
เกน วา วิกลํ ตุยฺหํ กึ ขิปฺปํ อาหรนฺตุ เต
มโน กรสฺสุ กุฏฺฏมุขี อปิ จนฺทสมํ หิ เต
เวเทหสฺส วโจ สุตฺวา รุจา ปิตรมพฺรวิ
สพฺพเมตํ มหาราช ลพฺภติสฺสรสนฺติเก
สุเว ปณฺณรโส ทิโพฺย สหสฺสํ อาหรนฺตุ เม
ยถา ทินฺนญฺจ ทสฺสามิ ทานํ สพฺพวณีสฺวหํ
รุจาย วจนํ สุตฺวา ราชา องฺคติมพฺรวิ
พหุํ วินาสิตํ วิตฺตํ นิรตฺถํ อผลํ ตยา
อุโปสเถ วสํ นิจฺจํ อนฺนปานํ น ภุญฺชสิ
นิยเตตํ อภุตฺตพฺพํ นตฺถิ ปุญฺญํ อภุญฺชโต
วิชโกปิ หิ สุตฺวาน ตทา กสฺสปภาสิตํ




ปสฺสสนฺโต มุหุํ อุณฺหํ รุทํ อสฺสูนิ วตฺตยิ
ยาว รุเจ ชีวมานา มา ภตฺตมปนามยิ
นตฺถิ ภทฺเท ปโร โลโก กึ นิรตฺถํ วิหญฺญสิ
เวเทหสฺส วโจ สุตฺวา รุจา รุจิรวณฺณินี
ชานํ ปุพฺพาปรํ ธมฺมํ ปิตรํ เอตทพฺรวิ
สุตเมว ปุเร อาสิ ปจฺจกฺขํ ทิฏฺฐมิทํ มยา
พาลูปเสวี โย โหติ พาโลว สมปชฺชถ
มุโฬฺห หิ มุฬฺหมาคมฺม ภิยฺโย โมหํ นิคจฺฉติ
ปฏิรูปํ อลาเตน วีชเกน จ มุยฺหิตุํ
ตฺวญฺจ เทวาสิ สปฺปญฺโญ ธีโร อตฺถสฺส โกวิโท
กถํ พาเลหิ สทิโส หีนทิฏฺฐิมุปาคมิ
สเจ หิ สํสารปเถน สุชฺฌติ
นิรตฺถิยา ปพฺพชฺชา คุณสฺส
กีโฏว อคฺคึ ชลิตํ อปาปตํ
อาปชฺชติ โมหมุโฬฺห นคฺคภาวํ
สํสารสุทฺธีติ ปุเร นิวิฏฺฐา
กมฺมํ วิทูเสนฺติ พหู อชานํ
ปุพฺเพ กลิ ทุคฺคหิโตว อตฺโถ
ทุมฺโมจโย พลิสา อมฺพุโชว
อุปมนฺเต กริสฺสามิ มหาราช ตวตฺถิยา




อุปมายปิเธกจฺเจ อตฺถํ ชานนฺติ ปณฺฑิตา
วาณิชานํ ยถา นาวา อปฺปมาณภารา ครุ
อติภารํ สมาทาย อณฺณเว อวสีทติ
เอวเมว นโร ปาปํ โถกํ โถกมฺปิ อาจินํ
อติภารํ สมาทาย นิรเย อวสีทติ
น ตาว ภาโร ปริปูโร อลาตสฺส มหีปติ
อาจินาติ จ ตํ ปาปํ เยน คจฺฉติ ทุคฺคตึ
ปุพฺเพวสฺส กตํ ปุญฺญํ อลาตสฺส มหีปติ
ตสฺเสว เทว นิสฺสนฺโท ยญฺเจโส ลภเต สุขํ
ขียเตวสฺส ตํ ปุญฺญํ ตถาหิ อคุเณ รโต
อุชุมคฺคํ อวหาย กุมฺมคฺคํ อนุธาวติ
ตุลา ยถา ปคฺคหิตา โอหิเต ตุลมณฺฑเล
อุนฺนเมติ ตุลาสีสํ ภาเร โอโรปิเต สติ
เอวเมว นโร ปุญฺญํ โถกํ โถกมฺปิ อาจินํ
สคฺคาติมาโน ทาโสว วีชโก สาตเว รโต
ยมชฺช วีชโก ทาโส ทุกฺขํ ปสฺสติ อตฺตนิ
ปุพฺเพวสฺส กตํ ปาปํ ตเมโส ปฏิเสวติ
ขียเตวสฺส ตํ ปาปํ ตถาหิ วินเย รโต
กสฺสปญฺจ สมาปชฺช มาเหวุปฺปถมาคมา


ยํ ยํ หิ ราช ภชติ สนฺตํ วา ยทิวา อสํ
สีลวนฺตํ วิสีลํ วา วสํ ตสฺเสว คจฺฉติ
ยาทิสํ กุรุเต มิตฺตํ ยาทิสญฺจูปเสวติ
โสปิ ตาทิสโก โหติ สหวาโส หิ ตาทิโส
เสวมาโน เสวมานํ สํผุฏฺโฐ สํผุสํ ปรํ
สโร ทุฏฺโฐ กลาปํว อลิตฺตมุปลิมฺปติ
อุปเลปภยา ธีโร เนว ปาปสขา สิยา
ปูติมจฺฉํ กุสคฺเคน โย นโร อุปนยฺหติ
กุสาปิ ปูตี วายนฺติ เอวํ พาลูปเสวนา
ตครญฺจ ปลาเสน โย นโร อุปนยฺหติ
ปตฺตาปิ สุรภี วายนฺติ เอวํ ธีรูปเสวนา
ตสฺมา ปตฺตปุฏสฺเสว ญตฺวา สมฺปากมตฺตโน
อสนฺเต นูปเสเวยฺย สนฺเต เสเวยฺย ปณฺฑิโต
อสนฺโต นิรยํ เนนฺติ สนฺโต ปาเปนฺติ สุคตึ
อหมฺปิ ชาติโย สตฺต สเร สํสริตตฺตโน
อนาคเตปิ สตฺเตว ยา คมิสฺสํ อิโต จุตา
ยา เม สา สตฺตมี ชาติ อหุ ปุพฺเพ ชนาธิป
กมฺมารปุตฺโต มคเธสุ อหุ ราชคเห ปุเร
ปาปํ สหายมาคมฺม พหุ ปาปํ กตํ มยา
ปรทารสฺส เหเฐนฺตา จริมฺหา อมรา วิย


ตํ กมฺมํ นิหิตํ อฏฺฐา ภสฺมาจฺฉนฺโนว ปาวโก
อถ อญฺเญหิ กมฺเมหิ อชายึ วํสภูมิยํ
โกสมฺพิยํ เสฏฺฐิกุเล อิทฺเธ ผีเต มหทฺธเน
เอกปุตฺโต มหาราช นิจฺจํ สกฺกตปูชิโต
ตตฺถ มิตฺตํ อเสวิสฺสํ สหายํ สาตเว รตํ
ปณฺฑิตํ สุตสมฺปนฺนํ โส มํ อตฺเถ นิเวสยิ
จาตุทฺทสึ ปญฺจทสึ พหุํ รตฺติมุปาวิสึ
ตํ กมฺมํ นิหิตํ อฏฺฐา นิธีว อุทกนฺติเก
อถ ปาปานํ กมฺมานํ ยเมตํ มคเธ กตํ
ผลํ ปริยาคตํ ปจฺฉา ภุตฺวา ทุฏฺฐวิสํ ยถา
ตโต จุตาหํ เวเทห โรรุเว นิรเย จิรํ
สกมฺมุนา อปจิสฺสํ ตํ สรํ น สุขํ ลเภ
พหุวสฺสคเณ ตตฺถ เขปยิตฺวา พหุํ ทุกฺขํ
ภินฺนาคเต อหุ ราช ฉกโล อุทฺธตปฺผโล
สาตปุตฺตา มยา วุฬฺหา ปิฏฺฐิยา จ รเถน จ
ตสฺส กมฺมสฺส นิสฺสนฺโท ปรทารคมนสฺส เม
ตโต จุตาหํ เวเทห กปิ อาสึ พฺรหาวเน
นิลุญฺจิตผโลเยว ยูถเปน ปคพฺภินา
ตสฺส กมฺมสฺส นิสฺสนฺโท ปรทารคมนสฺส เม
ตโต จุตาหํ เวเทห ทสนฺเนสุ ปสุ อหุํ



นิลุญฺจิโต ชโว ภโทฺร โยคฺคํ วุฬฺหํ จิรํ มยา
ตสฺส กมฺมสฺส นิสฺสนฺโท ปรทารคมนสฺส เม
ตโต จุตาหํ เวเทห วชฺชีสุ กุลมาคมา
เนวิตฺถี น ปุมา อาสึ มนุสฺสตฺเต สุทุลฺลเภ
ตสฺส กมฺมสฺส นิสฺสนฺโท ปรทารคมนสฺส เม
ตโต จุตาหํ เวเทห อชายึ นนฺทเน วเน
ภวเน ตาวตึสาหํ อจฺฉรา กามวณฺณินี
วิจิตฺรวตฺถาภรณา อามุตฺตมณิกุณฺฑลา
กุสลา นจฺจคีตสฺส สกฺกสฺส ปริจาริกา
ตตฺถ ฐิตาหํ เวเทห สรามิ ชาติโย อิมา
อนาคเตปิ สตฺเตว ยา คมิสฺสํ อิโต จุตา
ปริยาคตนฺตํ กุสลํ ยํ เม โกสมฺพิยํ กตํ
เทเว เจว มนุสฺเส จ สนฺธาวิสฺสํ อิโต จุตา
สตฺต ชจฺจา มหาราช นิจฺจํ สกฺกตปูชิตา
อิตฺถีภาวา น มุจฺจิสฺสํ ฉฏฺฐาว คติโย อิมา
สตฺตมี จ คติ เทว เทวปุตฺโต มหิทฺธิโก
ปุมา เทโว ภวิสฺสามิ เทวกายสฺมิมุตฺตโม
อชฺชาปิ สนฺตานมยํ มาลํ คนฺเถนฺติ นนฺทเน
เทวปุตฺโต ชโว นาม โย เม มาลํ ปฏิจฺฉติ
มุหุตฺโต วิย โส ทิโพฺย อิธ วสฺสานิ โสฬส



รตฺตินฺทิโว จ โส ทิโพฺย มานุสึ สรโทสตํ
อิติ กมฺมานิ อเนฺวนฺติ อสงฺเขยฺยาปิ ชาติโย
กลฺยาณํ ยทิ วา ปาปํ น หิ กมฺมํ วินสฺสติ
โย อิจฺเฉ ปุริโส โหตุํ ชาตึ ชาตึ ปุนปฺปุนํ
ปรทารํ วิวชฺเชยฺย โธตปาโทว กทฺทมํ
ยา อิจฺเฉ ปุริโส โหตุํ ชาตึ ชาตึ ปุนปฺปุนํ
สามิกํ อปจาเยยฺย อินฺทํว ปริจาริกา
โย อิจฺเฉ ทิพฺพโภคญฺจ ทิพฺพมายุํ ยสํ สุขํ
ปาปานิ ปริวชฺเชตฺวา ติวิธํ ธมฺมมาจเร
กาเยน วาจา มนสา อปฺปมตฺโต วิจกฺขโณ
อตฺตโน โหติ อตฺถาย อิตฺถี วา ยทิวา ปุมา
เยเกจิเม มนุชา ชีวโลเก
ยสสฺสิโน สพฺพสมนฺตโภคา
อสํสยํ เตหิ ปุเร สุจิณฺณํ
กมฺมสฺสกาเส ปุถุ สพฺพสตฺตา
อิงฺฆานุจินฺเตสิ สยมฺปิ เทว
กุโตนิทานา เต อิมา ชนินฺท
ยา เต อิมา อจฺฉรสนฺนิกาสา
อลงฺกตา กาญฺจนชาลฉนฺนา
อิจฺเจวํ ปิตรํ กญฺญา รุจา โตเสสิ องฺคตึ



มุฬฺหสฺส มคฺคมาจิกฺขิ ธมฺมมกฺขาสิ สุพฺพตา
อถาคมา พฺรหฺมโลกา นารโท มานุสึ ปถํ
ชมฺพูทีปํ อเวกฺขนฺโต อทฺทส ราชานมงฺคตึ
ตโต ปติฏฺฐ ปาสาเท เวเทหสฺส ปุรกฺขโต
ตญฺจ ทิสฺวา อนุปฺปตฺตํ รุจา อิสิมวนฺทถ
อถาสนมฺหา โอรุยฺห ราชา พฺยมฺหิตมานโส
นารทํ ปริปุจฺฉนฺโต อิทํ วจนมพฺรวิ
กุโต นุ อาคจฺฉสิ เทววณฺณี
โอภาสยํ สพฺพทิสา จนฺทิมา ว
อกฺขาหิ เม ปุจฺฉิโต นามโคตฺตํ
กถนฺนุ ชานนฺติ มนุสฺสโลเก
อหญฺหิ เทวโต อิทานิ เอมิ
โอภาสยํ สพฺพทิสา จนฺทิมา ว
อกฺขามิ เต ปุจฺฉิโต นามโคตฺตํ
ชานนฺติ มํ นารโท กสฺสโป จาติ
อจฺฉริยรูปํ ตว ยาทิสญฺจ
เวหายสํ คจฺฉสิ ติฏฺฐสิ จ
ปุจฺฉามิ ตํ นารท เอตมตฺถํ
อถ เกน วณฺเณน ตวายมิทฺธิ




สจฺจญฺจ ธมฺโม จ ทโม จ จาโค
คุณา มเมเต ปกตา ปุราณา
เตเหว ธมฺเมหิ สุเสวิเตหิ
มโนชโว เยนกามํ คโตสฺมิ
อจฺฉริยมาจิกฺขสิ ปุญฺญสิทฺธึ
สเจ หิ เอวํ ยถา ตฺวํ วเทสิ
ปุจฺฉามิ ตํ นารท เอตมตฺถํ
ปุฏฺโฐ จ เม สาธุ วิยากโรหิ
ปุจฺฉสฺสุ มํ ราช ตเวส อตฺโถ
ยํ สํสยํ กุรุเต ภูมิปาล
อหนฺตํ นิสฺสํสยตํ คเมมิ
นเยหิ ญาเยหิ จ เหตุภิ จ
ปุจฺฉามิ ตํ นารท เอตมตฺถํ
ปุฏฺโฐ จ เม นารท มา มุสา ภณิ
อตฺถิ นุ เทวา ปิตโร นุ อตฺถิ
โลโก ปโร อตฺถิ ชโน ยมาห
อตฺเถว เทวา ปิตโร จ อตฺถิ
โลโก ปโร อตฺถิ ชโน ยมาห
กาเมสุ คิทฺธา จ นรา ปมุฬฺหา
โลกํ ปรํ น วิทู โมหยุตฺตา



อตฺถีติ เจ นารท สทฺทหาสิ
นิเวสนํ ปรโลเก มตานํ
อิเธว เม ปญฺจสตานิ เทหิ
ทสฺสามิ เต ปรโลเก สหสฺสํ
ทชฺเชมุ โข ปญฺจสตานิ โภโต
ชญฺญามุ เจ สีลวนฺตํ วทญฺญญ
ลุทฺทนฺตํ โภนฺตํ นิรเย วสนฺตํ
โก โจทเย ปรโลเก สหสฺสํ
อิเธว โย โหติ อธมฺมสีโล
ปาปาจาโร อลโส ลุทฺทกมฺโม
น ปณฺฑิตา ตสฺมึ อิณํ ททนฺติ
น หิ อาคโม โหติ ตถาวิธมฺหา
ทกฺขญฺจ โปสํ มนุชา วิทิตฺวา
อุฏฺฐานกํ สีลวนฺตํ วทญฺญญ
สยเมว โภเคหิ นิมนฺตยนฺติ
กมฺมํ กริตฺวา ปุนมาหเรสิ
อิโต จุโต ทกฺขสิ ตตฺถ ราช
กาโกลสงฺเฆหิ วิกสฺสมานํ
ตํ ขชฺชมานํ นิรเย วสนฺตํ
กาเกหิ คิชฺเฌหิ จ โสณเกหิ




สญฺฉินฺนคตฺตํ รุหิรํ สวนฺตํ
โก โจทเย ปรโลเก สหสฺสํ
อนฺธตมํ ตตฺถ น จนฺทสุริยา
นิรโย สทา ตุมุโล โฆรรูโป
สา เนว รตฺติ น ทิวา ปญฺญายติ
ตถาวิเธ โก วิจเร ธนตฺถิโก
สวโล จ สาโม จ ทุเว สุวาณา
ปวฑฺฒกายา พลิโน มหนฺตา
ขาทนฺติ ทนฺเตหิ อโยมเยหิ
อิโต ปนุณฺณํ ปรโลเก ปตนฺตํ
ตํ ขชฺชมานํ นิรเย วสนฺตํ
ลุทฺเทหิ วาเฬหิ อฆมฺมิเคหิ
สญฺฉินฺนคตฺตํ รุหิรํ สวนฺตํ
โก โจทเย ปรโลเก สหสฺสํ
อุสูหิ สตฺตีหิ สุนิสฺสิตาหิ
หนนฺติ วิชฺฌนฺติ จ ปจฺจามิตฺตา
กาลูปกาลา นิรยมฺหิ โฆเร
ปุพฺเพ นรํ ทุกฺกฏกมฺมการึ
ตํ หญฺญมานํ นิรเย วชนฺตํ
กุจฺฉิสฺมึ ปสฺสสฺมึ วิปฺผาลิตูทรํ



สญฺฉินฺนคตฺตํ รุหิรํ สวนฺตํ
โก โจทเย ปรโลเก สหสฺสํ
สตฺตี อุสู โตมรภิณฺฑิวาลา
วิวิธาวุธํ วสฺสติ ตตฺถ เทโว
ปตนฺติ องฺคารมิวจฺจิมนฺโต
สีลาสนี วสฺสติ ลุทฺทกมฺเม
อุโณฺห จ วาโต นิรยมฺหิ ทุสฺสโห
น ตมฺหิ สุขํ ลภติ อิตฺตรํปิ
ตนฺตํ วิธาวนฺตมเลนมาตุรํ
โก โจทเย ปรโลเก สหสฺสํ
สนฺธาวมานํปิ รเถสุ ยุตฺตํ
สญฺโชติภูตํ ปฐวึ กมนฺตํ
ปโตทลฏฺฐีหิ สุโจทยนฺตํ
โก โจทเย ปรโลเก สหสฺสํ
ตมารุหนฺตํ ขุรสญฺจิตํ คิรึ
วิภึสนํ ปชฺชลิตํ ภยานกํ
สญฺฉินฺนคตฺตํ รุหิรํ สวนฺตํ
โก โจทเย ปรโลเก สหสฺสํ
ตมารุหนฺตํ ปพฺพตสนฺนิกาสํ
องฺคารราสึ ชลิตํ ภยานกํ



สนฺทฑฺฒคตฺตํ กปณํ รุทนฺตํ
โก โจทเย ปรโลเก สหสฺสํ
อพฺภกูฏสมา อุจฺจา กณฺฏกาหิ จิตา ทุมา
อโยมเยหิ ติกฺเขหิ นรโลหิตปายิภิ
ตมารุหนฺติ นาริโย นรา จ ปรทารคู
โจทิตา สตฺติหตฺเถหิ ยมนิทฺเทสการิภิ
ตมารุหนฺตํ นิรเย สิมฺพลึ รุหิรมกฺขิตํ
วิททฺธกายํ วิตจํ อาตุรํ คาฬฺหเวทนํ
ปสฺสสนฺตํ มุหุํ อุณฺหํ ปุพฺพกมฺมาปราธิกํ
ทุมฺมคฺเค วิตจํ คตฺตํ โก ตํ ยาเจยฺย ตํ ธนํ
อพฺภกูฏสมา อุจฺจา อสิปตฺตจิตา ทุมา
อโยมเยหิ ติกฺเขหิ นรโลหิตปายิภิ
ตมารุหนฺตํ อสิปตฺตปาทปํ
อสีหิ ติกฺเขหิ จ ฉิชฺชมานํ
สญฺฉินฺนคตฺตํ รุหิรํ สวนฺตํ
โก โจทเย ปรโลเก สหสฺสํ
ตโต นิกฺขนฺตมตฺตนฺตํ อสิปตฺตนิรยา ทุมา
สมฺปติตํ เวตรณึ โก ตํ ยาเจยฺย ตํ ธนํ
ขรา ขาโรทกา ตตฺตา ทุคฺคา เวตรณี นที
อโยโปกฺขรสญฺฉนฺนา ติกฺขปตฺเตหิ สนฺทติ




ตตฺถ สญฺฉินฺนคตฺตนฺตํ วุยฺหนฺตํ รุหิรมกฺขิตํ
เวตรญฺเญ อนาลมฺเพ โก ตํ ยาเจยฺย ตํ ธนํ
เวธามิ รุกฺโข วิย ฉิชฺชมาโน
ทิสํ น ชานามิ ปมุฬฺหสญฺโญ
ภยานุตปฺปามิ มหาว เม ภยา
สุตฺวาน คาถา ตว ภาสิตา อิเส
อาทิตฺเต วาริมชฺฌํ ว ทีปํโวเฆริวณฺณเว
อนฺธกาเรว ปชฺโชโต ตฺวนฺโนสิ สรณํ อิเส
อตฺถญฺจ ธมฺมญฺจ อนุสาส มํ อิเส
อตีตมทฺธา อปราธิตํ มยา
อาจิกฺข เม นารท สุทฺธิมคฺคํ
ยถา อหํ โน นิรยํ ปเตยฺยํ
ยถา อหุ ธตรฏฺโฐ เวสฺสามิตฺโต จ อฏฺฐโก
ยมทตฺติ อุสินฺนโร สิวิราชา ปริจาริกา สมณพฺราหฺมณานํ
เอเต จญฺเญ จ ราชาโน เย สคฺควิสยํ คตา
อธมฺมํ ปริวชฺเชตฺวา ธมฺมญฺจร มหีปติ
อนฺนหตฺถา จ เต พฺยเมฺห โฆสยนฺตุ ปุเร ตว
โก ฉาโต โก จ ตสิโต โก มาลํ โก วิเลปนํ
นานารตฺตานํ วตฺถานํ โก นคฺโค ปริทหิสฺสติ





โก ปนฺเถ ฉตฺตมาเทติ ปาทุกา จ มุทู สุภา
อิติ สายญฺจ ปาโต จ โฆสยนฺตุ ปุเร ตว
ชิณฺณํ โปสํ ควสฺสญฺจ มาสฺสุ ยุญฺช ยถา ปุเร
ปริหารญฺจ ทชฺชาสิ อธิการกโต พลี
กาโย เต รถสญฺญาโต มโนสารถิโก ลหุ
อวิหึสาสาริตกฺโข สํวิภาคปฏิจฺฉโท
ปาทสญฺญมเนมิโย หตฺถสญฺญมปกฺขโร
กุจฺฉิสญฺญมนพฺภนฺโต วาจาสญฺญมกูชโน
สจฺจวากฺยสมตฺตงฺโค อเปสุญฺญสุสญฺญโต
คิราสขิลเนลงฺโค มิตภาณิสิเลสิโต
สทฺธาโลภสุสงฺขาโร นิวาตญฺชลิกุพฺพโร
อถทฺธตานตีสาโก สีลสํวรนทฺธโน
อกฺโกธนมนุคฺฆาฏี ธมฺมปณฺฑรฉตฺตโก
พาหุสจฺจมุปาลมฺโพ ฐิติจิตฺตมุปาธิโย
กาลญฺญุตาจิตฺตสาโร เวสารชฺชติทณฺฑโก
นิวาตวุตฺติโยตฺตงฺโค อนติมานยุโค ลหุ
อลีนจิตฺตสนฺถาโร วุฑฺฒิเสวิรโชหโต
สติ ปโตโท ธีรสฺส ธิติ โยโค จ รสฺมิโย
มโน ทนฺตํ ปถํ เนติ สมทนฺเตหิ วาชิภิ




อิจฺฉา โลโภ จ กุมฺมคฺโค อุชุมคฺโค จ สญฺญโม
รูเป สทฺเท รเส คนฺเธ วาหนสฺส ปธาวโต
ปญฺญา อาโกฏนี ราช ตตฺถ อตฺตาว สารถิ
สเจ เอเตน ยาเนน สมจริยา ทฬฺหา ธิติ
สพฺพกามทุโห ราช น ชาตุ นิรยํ วเชติ
อลาโต เทวทตฺโตสิ สุนาโม อาสิ ภทฺทชิ
วิชโย สารีปุตฺโตสิ โมคฺคลฺลาโนสิ วีชโก
สุนกฺขตฺโต ลิจฺฉวิปุตฺโต คุโณ อาสิ อเจลโก
อานนฺโท สา รุจา อาสิ ยา ราชานํ ปสาทยิ
อุรุเวลกสฺสโป ราชา ปาปทิฏฺฐิ ตทา อหุ
มหาพฺรหฺมา โพธิสตฺโต เอวํ ธาเรถ ชาตกนฺติ
มหานารทกสฺสปชาตกํ อฏฺฐมํ

วิธุรชาตกํ
ปณฺฑุ กีสิยาสิ ทุพฺพลา
วณฺณรูปํ น ตเวทิสํ ปุเร
วิมเล อกฺขาหิ ปุจฺฉิตา
กีทิสี ตุยฺหํ สรีรเวทนา
ธมฺโม มนุเชสุ มาตีนํ
โทหโฬ นาม ชนินฺท วจฺจติ


ธมฺมาหตํ นาคกุญฺชร
วิธุรสฺส หทยาภิปตฺถเย
จนฺทํ โข ตฺวํ วิมเล โทหฬายสิ
สุริยํ วา อถวาปิ มาลุตํ
ทุลฺลภํ หิ วิธุรสฺส ทสฺสนํ
โก วิธุรํ อิธมานยิสฺสติ
กินฺนุ ตาต ตุวํ ปชฺฌายสิ
ปทุมํ หตฺถคตํว เต มุขํ
กินฺนุ ทุมฺมนรูโปสิ อิสฺสร
มา ตฺวํ โสจิ อมิตฺตตาปน
มาตา หิ ตว อิรนฺทติ
วิธุรสฺส หทยํ ธนิยฺยติ
ทุลฺลภํ หิ วิธุรสฺส ทสฺสนํ
โก วิธุรํ อิธมานยิสฺสติ
ตํ ภตฺตารํ ปริเยสนํ จร
โย วิธุรํ อิธมานยิสฺสติ
ปิตุโน จ สา สุตฺวาน วากฺยํ
รตฺตึ นิกฺขมฺม อวสฺสุตี จริ
เก คนฺธพฺเพ เก รกฺขเส จ นาเค
เก กึปุริเส อถวาปิ มานุเส




เก ปณฺฑิเต สพฺพกามทเท
ทีฆรตฺตํ ภตฺตา เม ภวิสฺสติ
อสฺสาส เหสฺสามิ เต ปติ
ภตฺตา เต เหสฺสามิ อนินฺทโลจเน
ปญฺญาหิ มม ตถาวิธาหิ
อสฺสาส เหสฺสสิ ภริยา มม
อวจาสิ ปุณฺณกํ อิรนฺทตี
ปุพฺพปถานุคเตน เจตสา
เอหิ คจฺฉาม ปิตุ มมนฺติเก
เอเสว เต เอตมตฺถํ ปวกฺขติ
อลงฺกตา สุวสนา มาลินี จนฺทนุสฺสทา
ยกฺขํ หตฺเถ คเหตฺวาน ปิตุ สนฺติกมุปาคมิ
นาควร วโจ สุณาหิ เม
ปฏิรูปํ ปฏิปชฺช สุงฺกิยํ
ปตฺเถมิ อหํ อิรนฺทตึ
ตาย สมงฺคึ กโรหิ มํ ตุวํ
สตํ หตฺถี สตํ อสฺสา สตํ อสฺสตรี รถา
สตํ วลภิโย ปุณฺณา นานารตฺนสฺส เกวลา
เต นาค ปฏิปชฺชสฺสุ ธีตรํ เทหิรนฺทตึ


ยาว อามนฺตเย ญาตี มิตฺเต จ สุหทชฺชเน
อนามนฺตกตกมฺมํ ตํ ปจฺฉา อนุตปฺปติ
ตโต โส วรุโณ นาโค ปวิสิตฺวา นิเวสนํ
ภริยํ อามนฺตยิตฺวาน อิทํ วจนมพฺรวิ
อยํ โส ปุณฺณโก ยกฺโข ยาจติ มํ อิรนฺทตึ
พหุนา วิตฺตลาเภน ตสฺส เทม ปิยํ มม
น ธเนน น วิตฺเตน ลพฺภา อมฺหํ อิรนฺทตี
สเจ จ โข หทยํ ปณฺฑิตสฺส
ธมฺเมน ลทฺธา อิธ มาหเรยฺย
เอเตน วิตฺเตน กุมาริ ลพฺภา
นาญฺญํ ธนํ อุตฺตรึ ปตฺถยาม
ตโต โส วรุโณ นาโค นิกฺขมิตฺวา นิเวสนา
ปุณฺณกามนฺตยิตฺวาน อิทํ วจนมพฺรวิ
น ธเนน น วิตฺเตน ลพฺภา อมฺหํ อิรนฺทตี
สเจ ตุวํ ทหยํ ปณฺฑิตสฺส
ธมฺเมน ลทฺธา อิธมาหเรสิ
เอเตน วิตฺเตน กุมาริ ลพฺภา
นาญฺญํ ธนํ อุตฺตรึ ปตฺถยาม
ยํ ปณฺฑิโตเตฺยเก วทนฺติ โลเก
ตเมว พาโลติ ปุนาหุ อญฺเญ


อกฺขาหิ เม วิปฺปวทนฺติ เอตฺถ
กํ ปณฺฑิตํ นาค ตุวํ วเทสิ
โกรพฺยราชสฺส ธนญฺชยสฺส
ยทิ เต สุโต วิธุโร นาม กตฺตา
อาเนหิ ตํ ปณฺฑิตํ ธมฺมลทฺธา
อิรนฺทตี ปฏฺฐจราว เต โหตุ
อิทญฺจ สุตฺวา วรุณสฺส วากฺยํ
อุฏฺฐาย ยกฺโข ปรมปฺปตีโต
ตตฺเถว สนฺโต ปุริสํ อสํสิ
อาเนหิ อาชญฺญมิเธว ยุตฺตํ
ชาตรูปมยา กณฺณา กาจมฺหิจมยา ขุรา
ชมฺโพนทสฺส ปากสฺส สุวณฺณสฺส อุรจฺฉโท
เทววาหวหํ ยานํ อสฺสมารุยฺห ปุณฺณโก
อลงฺกโต กปฺปิตเกสมสฺสุ
ปกฺกามิ เวหายสมนฺตลิกฺเข
โส ปุณฺณโก กามราเคน คิทฺโธ
อิรนฺทตึ นาคกญฺญํ ชิคึสํ
คนฺตฺวาน ตํ ภูตปตึ ยสสฺสึ
อิจฺจพฺรวิ เวสฺสวณํ กุเวรํ
โภควตี นาม มนฺทิเร



วาสา หิรญฺญวตีติ วุจฺจติ
นคเร นิมฺมิเต กาญฺจนมเย
มณฺฑลสฺส อุรคสฺส นิฏฺฐิตํ
อฏฺฏาลกา โอฏฺฐคีวิโย
โลหิตงฺคสฺส มสารคลฺลิโนพ
ปาสาเทตฺถ สิลามยา
โสวณฺณรตเนน ฉาทิตา
อมฺพา ติลกา จ ชมฺพุโย
สตฺตปณฺณา มุจลินฺทเกตกา
ปิยงฺคุกา อุทฺทาลกา สหา
ปาริภทฺทกา สินฺทุวาริตา
จมฺเปยฺยกา นาคมลฺลิกา
ภคินีมาลา อเถตฺถ โกลิยา
เอเต ทุมา ปริณามิตา
โสภยนฺติ อุรคสฺส มนฺทิเร
ขชฺชุเรตฺถ สิลามยา โสวณฺณธุวปุปฺผิตา พหู
ยตฺถ วสโตปปาติโก
นาคราชา วรุโณ มหิทฺธิโก
ตสฺส โกมาริกา ภริยา
วิมลา กาญฺจนเวลฺลิวิคฺคหา



กาฬา ตรุณาว อุคฺคตา
ปุจิมนฺทตฺถนี จารุทสฺสนา
ลาขารสรตฺตสุจฺฉวี
กณิการาว นิวาตปุปฺผิตา
ติทิโวกฺกจราว อจฺฉรา
วิชฺชุวพฺภฆนาว นิสฺสฏา
สา โทหฬินี สุวิมฺหิตา
วิธุรสฺส หทยํ ธนิยฺยติ
ตํ เนสํ ททามิ อิสฺสร
เตน เต เทนฺติ อิรนฺทตึ มมํ
โส ปุณฺณโก ภูตปตึ ยสสฺสึ
อามนฺติย เวสฺสวณํ กุเวรํ
ตตฺเถว สนฺโต ปุริสํ อสํสิ
อาเนหิ อาชญฺญมิเธว ยุตฺตํ
ชาตรูปมยา กณฺณา กาจมฺหิจมยา ขุรา
ชมฺโพนทสฺส ปากสฺส สุวณฺณสฺส อุรจฺฉโท
เทววาหวหํ ยานํ อสฺสมารุยฺห ปุณฺณโก
อลงฺกโต กปฺปิตเกสมสฺสุ
ปกฺกามิ เวหายสมนฺตลิกฺเข
โส อคมา ราชคหํ สุรมฺมํ



องฺคสฺส รญฺโญ นครํ ทุราสทํ
พหูตภกฺขํ พหุอนฺนปานํ
มสกฺกสารํ วิย วาสวสฺส
มยูรโกญฺจคณสงฺฆุฏฺฐํ
ทิชาภิฆุฏฺฐํ ทิชสงฺฆเสวิตํ
นานาสกุณาภิรุทํ สุวงฺคณํ
ปุปฺผาภิกิณฺณํ หิมวํว ปพฺพตํ
โส ปุณฺณโก เวปุลมาภิรุยฺห
สิลุจฺจยํ กึปุริสานุจิณฺณํ
อนฺเวสมาโน มณิรตนํ อุฬารํ
ตมทฺทส ปพฺพตกูฏมชฺเฌ
ทิสฺวา มณึ ปภสฺสรํ ชาติวนฺตํ
ธนาหรํ มณิรตนํ อุฬารํ
ททฺทลฺลมานํ ยสสา ยสสฺสินํ
โอภาสตี วิชฺชุริวนฺตลิกฺเข
ตมคฺคหี เวฬุริยํ มหคฺฆํ
มโนหรํ นาม มหานุภาวํ
อาชญฺญมารุยฺห อโนมวณฺโณ
ปกฺกามิ เวหายสมนฺตลิกฺเข




โส อคมา นครํ อินฺทปตฺตํ
โอรุยฺหุปาคญฺฉิ สภํ กุรูนํ
สมาคเต เอกสตํ สมคฺเค
อเวฺหตฺถ ยกฺโข อวิกมฺปมาโน
โกนีธ รญฺญํ วรมาภิเชติ
กมาภิเชยฺยาม วรทฺธเนน
กมนุตฺตรํ รตนวรํ ชินาม
โก วาปิ โน เชติ วรทฺธเนน
กุหึ นุ รฏฺเฐ ตว ชาติภูมิ
น โกรพฺยสฺเสว วโจ ตเวทํ
อภีโตสิ โน วณฺณนิภาย สพฺเพ
อกฺขาหิ เม นามญฺจ พนฺธเว จ
กจฺจายโน มาณวโกสฺมิ ราช
อนูนนาโม อิติ มวฺหยนฺติ
องฺเคสุ เม ญาตโย พนฺธวา จ
อกฺเขน เทวสฺมิ อิธานุปตฺโต
กึ มาณวสฺส รตนานิ อตฺถิ
เย ตํ ชินนฺโต หเร อกฺขธุตฺโต
พหูนิ รญฺโญ รตนานิ อตฺถิ
เต ตฺวํ ทลิทฺโท กถมวฺหเยสิ



ธนาหโร นาม มณิ มมายํ
ธนาหรํ มณิรตนํ อุฬารํ
อิมญฺจ อาชญฺญํ อมิตฺตตาปนํ
เอตํ เม ชินิตฺวา หเร อกฺขธุตฺโต
เอโก มณิ มาณว กึ กริสฺสติ
อาชานิเยโก ปน กึ กริสฺสติ
พหูนิ รญฺโญ รตนานิ อตฺถิ
อาชานิยา วาตชวา อนปฺปกา
โทหฬกณฺฑํ นาม
อิทญฺจ เม มณิรตนํ ปสฺส ตฺวํ ทฺวิปทุตฺตม
อิตฺถีนํ วิคฺคหา เจตฺถ ปุริสานญฺจ วิคฺคหา
มิคานํ วิคฺคหา เจตฺถ สกุณานญฺจ วิคฺคหา
นาคราเช สุปณฺเณ จ มณิมฺหิ ปสฺส นิมฺมิตํ
หตฺถานีกํ รถานีกํ อสฺเส ปตฺตี จ วมฺมิเน
จตุรงฺคินิมํ เสนํ มณิมฺหิ ปสฺส นิมฺมิตํ
หตฺถาโรเห อนีกฏฺเฐ รถิเก ปตฺติการเก
พลคฺคานิ วิยูหานิ มณิมฺหิ ปสฺส นิมฺมิตํ
ปุรํ อฏฺฏาลสมฺปนฺนํ พหุปาการโตรณํ
สิงฺฆาฏเก สุภูมิโย มณิมฺหิ ปสฺส นิมฺมิตํ




เอสิกา ปริขาโย จ ปลีฆํ อคฺคฬานิ จ
อฏฺฏาลเก จ ทฺวาเร จ มณิมฺหิ ปสฺส นิมฺมิตํ
ปสฺส โตรณมคฺเคสุ นานาทิชคณา พหู
หํสา โกญฺจา มยูรา จ จกฺกวากา จ กุกฺกุหา
กุณาลกา พหู จิตฺรา สิขณฺฑี ชีวชีวกา
นานาทิชคณากิณฺณํ มณิมฺหิ ปสฺส นิมฺมิตํ
ปสฺส นครํ สุปาการํ อพฺภูตํ โลมหํสนํ
สมุสฺสิตทฺธชํ รมฺมํ สุวณฺณวาลุกสนฺถตํ
ปสฺเสตฺถ ปณฺณสาลาโย วิภตฺตา ภาคโส มิตา
นิเวสเน นิเวเส จ สนฺธิพฺยูเห ปถตฺถิโย
ปานาคาเร จ โสณฺเฑ จ สุทฺทา โอทนิยา ฆรา
เวสี จ คณิกาโย จ มณิมฺหิ ปสฺส นิมฺมิตํ
มาลากาเร จ รชเก คนฺธิเก อถ ทุสฺสิเก
สุวณฺณกาเร มณิกาเร มณิมฺหิ ปสฺส นิมฺมิตํ
อาฬาริเก จ สูเท จ นฏนฏฺฏกคายิเน
ปาณิสฺสเร กุมฺภถูนิเก มณิมฺหิ ปสฺส นิมฺมิตํ
ปสฺส เภรีมุทิงฺคา จ สงฺขา ปณวเทนฺทิมา
สพฺพญฺจ ตาลาวจรํ มณิมฺหิ ปสฺส นิมฺมิตํ
สมฺมตาลญฺจ วีณญฺจ นจฺจคีตํ สุวาทิตํ



ตุริยตาลิตสงฺฆุฏฺฐํ มณิมฺหิ ปสฺส นิมฺมิตํ
ลงฺฆิกา มุฏฺฐิกา เจตฺถ มายาการา จ โสภิยา
เวตาลิเก จ ชลฺเล จ มณิมฺหิ ปสฺส นิมฺมิตํ
สมชฺชา เจตฺถ วตฺตนฺติ อากิณฺณา นรนาริภิ
มญฺจาติมญฺเจ ภูมิโย มณิมฺหิ ปสฺส นิมฺมิตํ
ปสฺส มลฺเล สมชฺชสฺมึ โปเถนฺเต ทิคุณํ ภุชํ
นิหเต นิหตมาเน จ มณิมฺหิ ปสฺส นิมฺมิตํ
ปสฺส ปพฺพตปาเทสุ นานามิคคณา พหู
สีหา พฺยคฺฆา วราหา จ อจฺฉโกกตรจฺฉโย
ปลสตา ควชา จ มหึสา โรหิตา รุรู
เอเณยฺยา สรภา เจว คณิโน นิกฺกสูกรา
กทลิมิคา พหู จิตฺรา วิฬารา สสกณฺณกา
นานามิคคณากิณฺณํ มณิมฺหิ ปสฺส นิมฺมิตํ
นชฺชาโย สุปติตฺถาโย โสวณฺณวาลุกสนฺถตา
อจฺฉา สวนฺติ อมฺพูนิ มจฺฉคุมฺพนิเวสิตา
กุมฺภิลา มกรา เจตฺถ สสสุมารา จ กจฺฉปา
ปาฐีนา พหุสา มจฺฉา พลชา มุญฺชโรหิตา
นานาทิชคณากิณฺณา นานาทุมคณายุตา
เวฬุริยผลกโรทาโย มณิมฺหิ ปสฺส นิมฺมิตํ



ปสฺเสตฺถ โปกฺขรณิโย สุวิภตฺตา จตุทฺทิสา
นานาทิชคณากิณฺณา ปุถุโลมจฺฉเสวิตา
สมนฺโตทกสมฺปนฺนํ มหึ สาครกุณฺฑลํ
อุเปตํ วนราชีภิ มณิมฺหิ ปสฺส นิมฺมิตํ
ปุรโต วิเทเห ปสฺส โคยานิเย จ ปจฺฉโต
กุรุโย ชมฺพูทีปญฺจ มณิมฺหิ ปสฺส นิมฺมิตํ
ปสฺส จนฺทญฺจ สุริยญฺจ โอภาเสนฺเต จตุทฺทิสา
สิเนรุํ อนุปริยายนฺเต มณิมฺหิ ปสฺส นิมฺมิตํ
สิเนรุํ หิมวนฺตญฺจ สาครญฺจ มหิทฺธิยํ
จตฺตาโร จ มหาราเช มณิมฺหิ ปสฺส นิมฺมิตํ
อาราเม วนคุมฺเพ จ ปาฏิเย จ สิลุจฺจเย
รมฺเม กึปุริสากิณฺเณ มณิมฺหิ ปสฺส นิมฺมิตํ
ปารุสกํ จิตฺตลตํ มิสฺสกํ นนฺทนํ วนํ
เวชยนฺตญฺจ ปาสาทํ มณิมฺหิ ปสฺส นิมฺมิตํ
สุธมฺมํ ตาวตึสญฺจ ปาริฉตฺตญฺจ ปุปฺผิตํ
เอราวณํ นาคราชํ มณิมฺหิ ปสฺส นิมฺมิตํ
ปสฺเสตฺถ เทวกญฺญาโย นภา วิชฺชุริวุคฺคตา
นนฺทเน วิจรนฺติโย มณิมฺหิ ปสฺส นิมฺมิตํ
ปสฺเสตฺถ เทวกญฺญาโย เทวปุตฺตปโลภินี



เทวปุตฺเต รมมาเน มณิมฺหิ ปสฺส นิมฺมิตํ
ปโรสหสฺสํ ปาสาเท เวฬุริยผลกสนฺถเต
ปชฺชลนฺเตน วณฺเณน มณิมฺหิ ปสฺส นิมฺมิตํ
ตาวตึเส จ ยาเม จ ตุสิเต จาปิ นิมฺมิเต
ปรนิมฺมิตวสวตฺติโน มณิมฺหิ ปสฺส นิมฺมิตํ
ปสฺเสตฺถ โปกฺขรณิโย วิปฺปสนฺโนทกา สุจี
มณฺฑาลเกหิ สญฺฉนฺนา ปทุมุปฺปลเกหิ จ
ทเสตฺถ ราชิโย เสตา ทสฺสนียา มโนรมา
ฉ ปิงฺคลา ปณฺณรสา หลิทฺทา จ จตุทฺทส
วีสติ ตตฺถ โสวณฺณา วีสติ รชตามยา
อินฺทโคปกวณฺณาภา ตาว ทิสฺสนฺติ ตึสติ
ทเสตฺถ กาฬิโย ฉ จ มญฺเชฏฺฐา ปญฺจวีสติ
มิสฺสา พนฺธุกปุปฺเผหิ นีลุปฺปลวิจิตฺตกา
เอวํ สพฺพงฺคสมฺปนฺนํ อจฺจิมนฺตํ ปภสฺสรํ
โอธิสุงฺกํ มหาราช ปสฺส ตฺวํ ทฺวิปทุตฺตม
มณิกณฺฑํ นาม
อุปาคตํ ราช อุเปหิ ลกฺขํ
เนตาทิสํ มณิรตนํ ตวตฺถิ
ธมฺเมน ชิยฺยาม อสาหเสน
ชิโต จ โน ขิปฺปมวากโรหิ




ปญฺจาล ปจฺจุคฺคต สูรเสน
มจฺฉา จ มทฺทา สห เกกเกภิ
ปสฺสนฺตุ โน เต อสเถน ยุทฺธํ
น โน สภายํ น กโรนฺติ กิญฺจิ
เต ปาวิสุํ อกฺขมเทน มตฺตา
ราชา กุรูนํ ปุณฺณโก จาปิ ยกฺโข
ราชา กลึ วิจฺจินมคฺคเหสิ
กฏมคฺคหิ ปุณฺณโก นาม ยกฺโข
เต ตตฺถ ชูเต อุภเย สมาคเต
รญฺญํ สกาเส สขินญฺจ มชฺเฌ
อเชสิ ยกฺโข นรวีรเสฏฺฐํ
ตตฺถปฺปนาโท ตุมุโล พภูว
ชโย มหาราช ปราชโย จ
อายูหตํ อญฺญตรสฺส โหติ
ชนินฺท ชินฺโนสิ วรนฺธเนน
ชิโต จ เม ขิปฺปมวากโรหิ
หตฺถี ควสฺสา มณิกุณฺฑลา จ
ยญฺจาปิ มยฺหํ รตนํ ปฐพฺยา
คณฺหาหิ กจฺจาน วรํ ธนานํ



อาทาย เยนิจฺฉสิ เตน คจฺฉ
หตฺถี ควสฺสา มณิกุณฺฑลา จ
ยญฺจาปิ ตุยฺหํ รตนํ ปฐพฺยา
เตสํ วโร วิธุโร นาม กตฺตา
โส เม ชิโต ตํ เม อวากโรหิ
อตฺตา จ เม โส สรณํ คตี จ
ทีโป จ เลโณ จ ปรายโน จ
อสนฺตุเลยฺโย มม โส ธเนน
ปาเณน เม สทิโส เอส กตฺตา
จิรํ วิวาโท มม ตุยฺหมสฺส
กามญฺจ ปุจฺฉาม ตเมว คนฺตฺวา
เอเสว โน วิวรตุ เอตมตฺถํ
ยํ วกฺขติ โหตุ ตถา อุภินฺนํ
อทฺธา หิ สจฺจํ ภณสิ น จ มาณว สาหสํ
ตเมว คนฺตฺวา ปุจฺฉาม เตน ตุสฺสามุโภ ชนา
สจฺจํ นุ เทวา วิทหู กุรูนํ
ธมฺเม ฐิตํ วิธุรนฺนามมจฺจํ
ทาโสสิ รญฺโญ อุท วาสิ ญาติ
วิธุโรติ สงฺขฺยา กตโมสิ โลเก
อามายทาสาปิ ภวนฺติ เหเก



ธเนน กีตาปิ ภวนฺติ ทาสา
สยํปิ ทาสา อุปยนฺติ เหเก
ภยา ปนุณฺณาปิ ภวนฺติ ทาสา
เอเต นรานํ จตุโรว ทาสา
อทฺธา หิ โยนิโต อหมฺปิ ชาโต
ภโว จ รญฺโญ อภโว จ รญฺโญ
ทาโสหํ เทวสฺส ปรํปิ คนฺตฺวา
ธมฺเมน มํ มาณว ตุยฺห ทชฺชา
อยํปิ ทุติโย วิชโย มมชฺช
ปุฏฺโฐ หิ กตฺตา วิวริตฺถ ปญฺหํ
อธมฺมรูโป วต ราชเสฏฺโฐ
สุภาสิตํ นานุชานาสิ มยฺหํ
เอวญฺเจ โน โส วิวริตฺถ ปญฺหํ
ทาโสหมสฺมิ น จ โขสฺมิ ญาติ
คณฺหาหิ กจฺจาน วรํ ธนานํ
อาทาย เยนิจฺฉสิ เตน คจฺฉ
อกฺขกณฺฑํ นาม
วิธุร วสมานสฺส คหฏฺฐสฺส สกํ ฆรํ
เขมา วุตฺติ กถํ อสฺส กถนฺนุ อสฺส สงฺคโห
อพฺยาปชฺฌํ กถํ อสฺส สจฺจวาที จ มาณโว



อสฺมา โลกา ปรํ โลกํ กถํ เปจฺจ น โสจติ
ตํ ตตฺถ คติมา ธิติมา มติมา อตฺถทสฺสิมา
สงฺขาตา สพฺพธมฺมานํ วิธุโร เอตทพฺรวิ
น สาธารณทารสฺส น ภุญฺเช สาธุเมกโก
น เสเว โลกายติกํ เนตํ ปญฺญาย วฑฺฒนํ
สีลวา วตฺตสมฺปนฺโน อปฺปมตฺโต วิจกฺขโณ
นิวาตวุตฺติ อตฺถทฺโธ สุรโต สขิโล มุทุ
สงฺคเหตา จ มิตฺตานํ สํวิภาคี วิธานวา
ตปฺเปยฺย อนฺนปาเนน สทา สมณพฺราหฺมเณ
ธมฺมกาโม สุตาธาโร ภเวยฺย ปริปุจฺฉโก
สกฺกจฺจํ ปยิรุปาเสยฺย สีลวนฺเต พหุสฺสุเต
ฆรมาวสมานสฺส คหฏฺฐสฺส สกํ ฆรํ
เขมา วุตฺติ สิยา เอวํ เอวํ นุ อสฺส สงฺคโห
อพฺยาปชฺโฌ สิยา เอวํ สจฺจวาที จ มาณโว
อสฺมา โลกา ปรํ โลกํ เอวํ เปจฺจ น โสจติ
ฆราวาสปญฺหา นาม
เอหิ ทานิ คมิสฺสาม ทินฺโน โน อิสฺสเรน เม
มเมวตฺถํ ปฏิปชฺช เอส ธมฺโม สนนฺตโน
ชานามิ มาณว ตยาหมสฺมิ
ทินฺโนหมสฺมิ ตว อิสฺสเรน



ตีหญฺจ ตํ วาสเยมุ อคาเร
เยนทฺธุนา อนุสาเสมุ ปุตฺเต
ตมฺเม ตถา โหตุ วเสมุ ตีหํ
กุรุตํ ภวํ อชฺช ฆเรสุ กิจฺจํ
อนุสาสตํ ปุตฺตทาเร ภวชฺช
ยถา ตยี เปจฺจ สุขี ภเวยฺย
สาธูติ วตฺวาน ปหูตกาโม
ปกฺกามิ ยกฺโข วิธุเรน สทฺธึ
ตํ กุญฺชราชญฺญหยานุจิณฺณํ
ปาเวกฺขิ อนฺเตปุรมริยเสฏฺโฐ
โกญฺจํ มยูรญฺจ ปิยญฺจ เกตํ
อุปาคมิ ตตฺถ สุรมฺมรูปํ
ปหูตภกฺขํ พหุอนฺนปานํ
มสกฺกสารํ วิย วาสวสฺส
ตตฺถ นจฺจนฺติ คายนฺติ อวฺหยนฺติ วราวรํ
อจฺฉรา วิย เทเวสุ นาริโย สมลงฺกตา
สมงฺคีกตฺวา ปมทาหิ ยกฺขํ
อนฺเนน ปาเนน จ ธมฺมปาโล
อตฺตตฺถเมวานุวิจินฺตยนฺโต
ปาเวกฺขิ ภริยาย ตทา สกาเส



ตํ จนฺทนคนฺธรสานุลิตฺตํ
สุวณฺณชมฺโพนทนิกฺขสาทิสํ
ภริยํ อวจ เอหิ สุโณหิ โภติ
ปุตฺตานิ อามนฺตย ตมฺพเนตฺเต
สุตฺวาน วากฺยํ ปติโน อโนชา
สุณิสํ อวจ ตมฺพนขึ สุเนตฺตํ
อามนฺตย จมฺมธรานิ เจเต
ปุตฺตานิ อินฺทีวรปุปฺผสาเม
เต อาคเต มุทฺธนิ ธมฺมปาโล
จุมฺพิตฺวา ปุตฺเต อวิกมฺปมาโน
อามนฺตยิตฺวาน อโวจ วากฺยํ
ทินฺโนหํ รญฺญา อิธ มาณวสฺส
ตสฺสชฺชหํ อตฺตสุขี วิเธยฺโย
อาทาย เยนิจฺฉติ เตน คจฺฉติ
อหญฺจ โว อนุสาสิตุํ อาคโตสฺมิ
กถํ อหํ อปริตฺตาย คจฺเฉ
สเจ โว ราชา กุรุรฏฺฐวาสี
ชนสนฺโธ ปุจฺเฉยฺย ปหูตกาโม
กิมาภิชานาถ ปุเร ปุราณํ
กึ โว ปิตา อนุสาเส ปุรตฺถา



สมานาสนา โหถ มยา จ สพฺเพ
โก นีธ รญฺโญ อพฺภติโก มนุสฺโส
ตมญฺชลึ กริย วเทถ เอวํ
มา เหว เทว น หิ เอส ธมฺโม
วิยคฺฆราชสฺส นิหีนชจฺโจ
สมานาสโน เทว กถํ ภเวยฺย
ลกฺขกณฺฑํ
โส จ ปุตฺเต อมจฺเจ จ ญาตโย สุหทชฺชเน
อลีนมนสงฺกปฺโป วิธุโร เอตทพฺรวิ
เอถยฺยา ราชวสตึ นิสีทิตฺวา สุณาถ เม
ยถา ราชกุลํ ปตฺโต ยสํ โปโส นิคจฺฉติ
น หิ ราชกุลํ ปตฺโต อญฺญาโต ลภเต ยสํ
นาติสูโร นาติทุมฺเมโธ นปฺปมตฺโต กุทาจนํ
ยทาสฺส สีลํ ปญฺญญฺจ โสเจยฺยญฺจาธิคจฺฉติ
อถ วิสฺสาสเต ตมฺหิ คุยฺหญฺจสฺส น รกฺขติ
ตุลา ยถา ปคฺคหิตา สมทณฺฑา สุธาริตา
อชฺฌิฏฺโฐ น วิกมฺเปยฺย ส ราชวสตึ วเส
ตุลา ยถา ปคฺคหิตา สมทณฺฑา สุธาริตา
สพฺพานิ อภิสมฺโภนฺโต ส ราชวสตึ วเส




ทิวา วา ยทิ วา รตฺตึ ราชกิจฺเจสุ ปณฺฑิโต
อชฺฌิฏฺโฐ น วิกมฺเปยฺย ส ราชวสตึ วเส
ทิวา วา ยทิ วา รตฺตึ ราชกิจฺเจสุ ปณฺฑิโต
สพฺพานิ อภิสมฺโภนฺโต ส ราชวสตึ วเส
โย จสฺส สุกโต มคฺโค รญฺโญ สุปฏิยาทิโต
น เตน วุตฺโต คจฺเฉยฺย ส ราชวสตึ วเส
น รญฺโญ สมกํ ภุญฺเช กามโภเค กุทาจนํ
สพฺพตฺถ ปจฺฉโต คจฺเฉ ส ราชวสตึ วเส
น รญฺโญ สทิสํ วตฺถํ น มาลํ น วิเลปนํ
อากปฺปํ สรกุตฺตึ วา น รญฺโญ สทิสมาจเร
อญฺญํ กเรยฺย อากปฺปํ สราชวสตึ วเส
กีเฬ ราชา อมจฺเจหิ ภริยาหิ ปริวาริโต
นามจฺโจ ราชภริยาสุ ภาวํ กุพฺเพถ ปณฺฑิโต
อนุทฺธโต อจปโล นิปโก สํวุตินฺทฺริโย
มโนปณิธิสมฺปนฺโน ส ราชวสตึ วเส
นาสฺส ภริยาหิ กีเฬยฺย น มนฺเตยฺย รโหคโต
นาสฺส โกสา ธนํ คเณฺห ส ราชวสตึ วเส
น นิทฺทํ พหุ มญฺเญยฺย น มทาย สุรํ ปิเว
นาสฺส ทาเย มิเค หญฺเญ ส ราชวสตึ วเส
นาสฺส ปีฐํ น ปลฺลงฺกํ น โกจฺฉํ น นาวํ รถํ


สมฺมโตมฺหีติ อารูเยฺห ส ราชวสตึ วเส
นาติทูเร ภเช รญฺโญ นาจฺจาสนฺเน วิจกฺขโณ
สเมกฺขญฺจสฺส ติฏฺเฐยฺย สนฺทิสฺสนฺโต สภตฺตุโน
น เม ราชา สขา โหติ น ราชา โหติ เมถุโน
ขิปฺปํ กุชฺฌนฺติ ราชาโน สุเกนกฺขีว ฆฏฺฏิตํ
น ปูชิโต มญฺญมาโน เมธาวี ปณฺฑิโต นโร
ผรุสํ ปฏิมนฺเตยฺย ราชานํ ปริสํ คตํ
ลทฺธทฺวาโร ลเภ ทฺวารํ เนว ราชูสุ วิสฺสเส
อคฺคิว สํยโต ติฏฺเฐ ส ราชวสตึ วเส
ปุตฺตํ วา ภาตรํ สํ วา สมฺปคฺคณฺหาติ ขตฺติโย
คาเมหิ นิคเมหิ วา รฏฺเฐหิ ชนปเทหิ วา
ตุณฺหีภูโต อุเปกฺเขยฺย น ภเณ เฉกปาปกํ
หตฺถาโรหา อนีกฏฺฐา รถิกา ปตฺติการกา
เตสํ กมฺมาปทาเนน ราชา วฑฺเฒติ เวตฺตนํ
น เตสํ อนฺตรา คจฺเฉ ส ราชวสตึ วเส
จาโปว โอนเม ธีโร วํโส วาปิ ปกมฺปเย
ปฏิโลมํ น วตฺเตยฺย ส ราชวสตึ วเส
จาโปวูนูทโร อสฺส มจฺโฉวสฺส อชิวฺหตา
อปฺปาสี นิปโก สูโร ส ราชวสตึ วเส





น พาฬฺหํ อิตฺถึ คจฺเฉยฺย สมฺผสฺสํ เตชสงฺขฺยํ
กาสํ สาสํ ทรํ พาลฺยํ ขีณเมโธ นิคจฺฉติ
นาติเวลํ ปภาเสยฺย น ตุณฺหี สพฺพทา สิยา
อวิกิณฺณํ มิตํ วาจํ ปตฺเต กาเล อุทีริเย
อกฺโกธโน อสงฺฆฏฺโฏ สจฺโจ สโณฺห อเปสุโณ
สมฺผํ คิรํ น ภาเสยฺย ส ราชวสตึ วเส
มาตาเปติภโร อสฺส กุเล เชฏฺฐาปจายิโก
สโณฺห สขิลสมฺภาโส ส ราชวสตึ วเส
วินีโต สิปฺปวา ทนฺโต กตตฺโต นิยโต มุทุ
อปฺปมตฺโต สุจิ ทกฺโข ส ราชวสตึ วเส
นิวาตวุตฺติ วุฑฺเฒสุ สปฺปติสฺโส สคารโว
สุรโต สุขสํวาโส ส ราชวสตึ วเส
อารกา ปริวชฺเชยฺย สญฺหิตุํ ปหิตํ ชนํ
ภตฺตารญฺเญวุทิกฺเขยฺย น จ อญฺญสฺส ราชิโน
สมเณ พฺราหฺมเณ จาปิ สีลวนฺเต พหุสฺสุเต
สกฺกจฺจํ ปยิรุปาเสยฺย ส ราชวสตึ วเส
สมเณ พฺราหฺมเณ จาปิ สีลวนฺเต พหุสฺสุเต
สกฺกจฺจํ อนุวาเสยฺย ส ราชวสตึ วเส
สมเณ พฺราหฺมเณ จาปิ สีลวนฺเต พหุสฺสุเต



ตปฺเปยฺย อนฺนปาเนน ส ราชวสตึ วเส
สมเณ พฺราหฺมเณ จาปิ สีลวนฺเต พหุสฺสุเต
อาสชฺช ปญฺเญ เสเวถ อากงฺขํ วุฑฺฒิมตฺตโน
ทินฺนปุพฺพํ น หาเปยฺย ทานํ สมณพฺราหฺมเณ
น จ กิญฺจิ นิวาเรยฺย ทานกาเล วนิพฺพเก
ปญฺญวา พุทฺธิสมฺปนฺโน วิธานวิธิโกวิโท
กาลญฺญู สมยญฺญู จ ส ราชวสตึ วเส
อุฏฺฐาตา กมฺมเธยฺเยสุ อปฺปมตฺโต วิจกฺขโณ
สุสํวิหิตกมฺมนฺโต ส ราชวสตึ วเส
ขลํ สาลํ ปสุํ เขตฺตํ คนฺตฺวา จสฺส อภิกฺขณํ
มิตํ ธญฺญํ นิธาเปยฺย มิตํ จ ปาจเย ฆเร
ปุตฺตํ วา ภาตรํ สํ วา สีเลสุ อสมาหิตํ
อนงฺคาว หิ เต พาลา ยถา เปตา ตเถว เต
โจฬญฺจ เนสํ ปิณฺฑญฺจ อาสีนานํ ปทาปเย
ทาเส กมฺมกเร โปเส สีเลสุ สุสมาหิเต
ทกฺเข อุฏฺฐานสมฺปนฺเน อาธิปจฺจสฺมิ ฐาปเย
สีลวา จ อโลโภ จ อนุวตฺโต จ ราชิโน
อาวี รโห หิโต ตสฺส ส ราชวสตึ วเส
ฉนฺทญฺญู ราชิโน จสฺส จิตฺตฏฺโฐ จสฺส ราชิโน
อสงฺกุสกวุตฺติสฺส ส ราชวสตึ วเส




อจฺฉาทเน จ นหาปเน โธเว ปาเท อโธสิรํ
อาหโตปิ น กุปฺเปยฺย ส ราชวสตึ วเส
กุมฺภิญฺหิ ปญฺชลึ กยิรา จาตํ จาปิ ปทกฺขิณํ
กิเมว สพฺพกามานํ ทาตารํ ธีรมุตฺตมํ
โย เทติ สยนํ วตฺถํ ยานํ อาวสถํ ฆรํ
ปชฺชุนฺโนริว ภูตานํ โภเคหิ อภิวสฺสติ
เอเสยฺยา ราชวสตี วตฺตมาโน ยถา นโร
อาราธยติ ราชานํ ปูชํ ลภติ ภตฺตุสุ
ราชวสตี นาม

เอวํ สมนุสาสิตฺวา ญาติสงฺฆํ วิจกฺขโณ
ปริกิณฺโณ สุหชฺเชหิ ราชานมุปสงฺกมิ
วนฺทิตฺวา สิรสา ปาเท กตฺวา จ นํ ปทกฺขิณํ
วิธุโร อวจ ราชานํ ปคฺคเหตฺวาน อญฺชลึ
อยํ มํ มาณโว เนติ กตฺตุกาโม ยถามตึ
ญาตีนตฺถํ ปวกฺขามิ ตํ สุโณหิ อรินฺทม
ปุตฺเต จ เม อุทิกฺเขสิ ยญฺจมญฺญํ ฆเร ธนํ
ยถา ปจฺฉา น หาเยถ ญาติสงฺโฆ มยี คเต
ยเถว ขลติ ภูมฺยํ ภูมฺยาเยว ปติฏฺฐติ
เอเวตํ ขลิตํ มยฺหํ เอตํ ปสฺสามิ อจฺจยํ





สกฺกา น คนฺตุํ อิติ มยฺหํ โหติ
เฉตฺวา วธิตฺวา อิธ กาติยานํ
อิเธว โหหิ อิติ มยฺหํ รุจฺจติ
มา ตฺวํ อคา อุตฺตมภูริปญฺญ
มา เหวธมฺเมสุ มนํ ปณีทหิ
อตฺเถ จ ธมฺเม จ ยุตฺโต ภวสฺสุ
ธิรตฺถุ กมฺมํ อกุสลํ อนริยํ
ยํ กตฺวา ปจฺฉา นิรยํ วเชยฺย
เนเวส ธมฺโม น ปุเนติ กิจฺจํ
อยิโร หิ ทาสสฺส ชนินฺท อิสฺสโร
ฆาเตตุ ฌาเปตุ อโถปิ หนฺตุํ
น จ มยฺหํ โกธตฺถิ วชามิ จาหํ
เชฏฺฐปุตฺตํ อุปคุยฺห วิเนยฺย หทเย ทรํ
อสฺสุปุณฺเณหิ เนตฺเตหิ ปาวิสิ โส มหาฆรํ
สาลาว สมฺปมทฺทิตา มาลุเตน ปมทฺทิตา
เสนฺติ ปุตฺตา จ ทารา จ วิธุรสฺส นิเวสเน
อิตฺถีสหสฺสํ ภริยานํ ทาสีสตฺตสตานิ จ
พาหา ปคฺคยฺห ปกฺกนฺทุํ วิธุรสฺส นิเวสเน
โอโรธา จ กุมารา จ เวสิยานา จ พฺราหฺมณา
พาหา ปคฺคยฺห ปกฺกนฺทุํ วิธุรสฺส นิเวสเน



หตฺถาโรหา อนีกฏฺฐา รถิกา ปตฺติการกา
พาหา ปคฺคยฺห ปกฺกนฺทุํ วิธุรสฺส นิเวสเน
สมาคตา ชานปทา เนคมา จ สมาคตา
พาหา ปคฺคยฺห ปกฺกนฺทุํ วิธุรสฺส นิเวสเน
อิตฺถีสหสฺสํ ภริยานํ ทาสีสตฺตสตานิ จ
พาหา ปคฺคยฺห ปกฺกนฺทุํ กสฺมา โน วิชหิสฺสสิ
โอโรธา จ กุมารา จ เวสิยานา จ พฺราหฺมณา
พาหา ปคฺคยฺห ปกฺกนฺทุํ กสฺมา โน วิชหิสฺสสิ
หตฺถาโรหา อนีกฏฺฐา รถิกา ปตฺติการกา
พาหา ปคฺคยฺห ปกฺกนฺทุํ กสฺมา โน วิชหิสฺสสิ
สมาคตา ชานปทา เนคมา จ สมาคตา
พาหา ปคฺคยฺห ปกฺกนฺทุํ กสฺมา โน วิชหิสฺสสิ
กตฺวา ฆเรสุ กิจฺจานิ อนุสาสิตฺวา สกํ ชนํ
มิตฺตามจฺเจ จ ภจฺเจ จ ปุตฺตทาเร จ พนฺธเว
กมฺมนฺตํ สํวิเธตฺวาน อาจิกฺขิตฺวา ฆเร ธนํ
นิธิญฺจ อิณทานญฺจ ปุณฺณกํ เอตทพฺรวิ
อวสี ตุวํ มยฺห ตีหํ อคาเร
กตานิ กิจฺจานิ ฆเรสุ มยฺหํ
อนุสาสิตา ปุตฺตทารา มยา จ
กโรมิ กิจฺจานิ ยถามตินฺเต



สเจ หิ กตฺเต อนุสาสิตา เต
ปุตฺตา จ ทารา อนุชีวิโน จ
หนฺเทหิทานิ ตรมานรูโป
ทีโฆ หิ อทฺธาปิ อยํ ปุรตฺถา
อสมฺภีโตว คณฺหาหิ อาชานียสฺส วาลธึ
อิทํ ปจฺฉิมกํ ตุยฺหํ ชีวโลกสฺส ทสฺสนํ
โสหํ กิสฺสานุภายิสฺสํ ยสฺส เม นตฺถิ ทุกฺกฏํ
กาเยน วาจา มนสา เยน คจฺเฉยฺย ทุคฺคตึ
โส อสฺสราชา วิธุรํ วหนฺโต
ปกฺกามิ เวหายสมนฺตลิกฺเข
สาขาสุ เสเลสุ อสชฺชมาโน
กาฬาคิรึ ขิปฺปมุปาคมาสิ
อิตฺถีสหสฺสํ ภริยานํ ทาสีสตฺตสตานิ จ
พาหา ปคฺคยฺห ปกฺกนฺทุํ
ยกฺโข พฺราหฺมณวณฺเณน วิธุรํ อาทาย คจฺฉติ
โอโรธา จ กุมารา จ เวสิยานา จ พฺราหฺมณา
พาหา ปคฺคยฺห ปกฺกนฺทุํ
ยกฺโข พฺราหฺมณวณฺเณน วิธุรํ อาทาย คจฺฉติ
หตฺถาโรหา อนีกฏฺฐา รถิกา ปตฺติการกา
พาหา ปคฺคยฺห ปกฺกนฺทุํ



ยกฺโข พฺราหฺมณวณฺเณน วิธุรํ อาทาย คจฺฉติ
สมาคตา ชานปทา เนคมา จ สมาคตา
พาหา ปคฺคยฺห ปกฺกนฺทุํ
ยกฺโข พฺราหฺมณวณฺเณน วิธุรํ อาทาย คจฺฉติ
อิตฺถีสหสฺสํ ภริยานํ ทาสีสตฺตสตานิ จ
พาหา ปคฺคยฺห ปกฺกนฺทุํ ปณฺฑิโต โส กุหึ คโต
โอโรธา จ กุมารา จ เวสิยานา จ พฺราหฺมณา
พาหา ปคฺคยฺห ปกฺกนฺทุํ ปณฺฑิโต โส กุหึ คโต
หตฺถาโรหา อนีกฏฺฐา รถิกา ปตฺติการกา
พาหา ปคฺคยฺห ปกฺกนฺทุํ ปณฺฑิโต โส กุหึ คโต
สมาคตา ชานปทา เนคมา จ สมาคตา
พาหา ปคฺคยฺห ปกฺกนฺทุํ ปณฺฑิโต โส กุหึ คโต
สเจ โส สตฺตรตฺเตน ปณฺฑิโต นาคมิสฺสติ
สพฺเพ อคฺคึ ปวิสฺสาม นตฺถตฺโถ ชีวิเตน โน
ปณฺฑิโต จ วิยตฺโต จ วิภาวี จ วิจกฺขโณ
ขิปฺปํ โมเจสิ อตฺตานํ มา ภายิตฺถาคมิสฺสติ
อนฺตรเปยฺยาลํ นาม
โส ตตฺถ คนฺตฺวาน วิจินฺตยนฺโต
อุจฺจาวจา เจตนกา ภวนฺติ
นยิมสฺส ชีเวน มมตฺถิ กิญฺจิ



หนฺตฺวานิมํ หทยํ อานยิสฺสํ
โส ตตฺถ คนฺตฺวา ปพฺพตมนฺตรสฺมึ
อนฺโต ปวิสิตฺวาน ปทุฏฺฐจิตฺโต
อสํวุตสฺมึ ชคติปฺปเทเส
อโธสิรํ ธารยิ กาติยาโน
โส ลมฺพมาโน นรเก ปปาเต
มหพฺภเย โลมหํเส วิทุคฺเค
อสนฺตสนฺโต กุรูนํ กตฺตุเสฏฺโฐ
อิจฺจพฺรวิ ปุณฺณกํ นาม ยกฺขํ
อริยาวกาโสสิ อนรียรูโป
อสญฺญโต สญฺญตสนฺนิกาโส
อจฺจาหิตํ กมฺมํ กโรสิ ลุทฺทํ
ภาเว จ เต กุสลํ นตฺถิ กิญฺจิ
ยํ มํ ปปาตสฺมึ ปปาตุมิจฺฉสิ
โก นุ ตวตฺโถ มรเณน มยฺหํ
อมานุสสฺเสว ตวชฺช วณฺโณ
อาจิกฺข เม ตฺวํ กตมาสิ เทวตา
ยทิ เต สุโต ปุณฺณโก นาม ยกฺโข
รญฺโญ กุเวรสฺส หิ โส สชิพฺโพ




ภูมินฺธโร วรุโณ นาม นาโค
พฺรหา สุจี วณฺณพลูปปนฺโน
ตสฺสานุชํ ธีตรํ กามยามิ
อิรนฺทตี นาม สา นาคกญฺญา
ตสฺสา สุมชฺฌาย ปิยาย เหตุ
ปตารยึ ตุยฺหํ วธาย ธีร
มาเหว เต ยกฺข อโหสิ โมโห
นฏฺฐา พหู ทุคฺคหิเตน โลกา
กินฺเต สุมชฺฌาย ปิยาย กิจฺจํ
มรเณน เม อิงฺฆ สุโณมิ สพฺพํ
มหานุภาวสฺส มโหรคสฺส
ธีตุกาโม ญาติภโตหมสฺมิ
ตํ ยาจมานํ สสุโร อโวจ
ยถามมญฺญึสุ สุกามนีตํ
ทชฺเชมุ โข เต สุตนน สุเนตฺตํ
สุวิมฺหิตํ จนฺทนลิตฺตคตฺตํ
สเจ ตุวํ ทหยํ ปณฺฑิตสฺส
ธมฺเมน ลทฺธา อิธมาหเรสิ
เอเตน วิตฺเตน กุมาริ ลพฺภา
นาญฺญํ ธนํ อุตฺตริ ปตฺถยาม




เอวํ น มุโฬฺหสฺมิ สุโณหิ กตฺเต
น จาปิ เม ทุคฺคหิตตฺถิ กิญฺจิ
หทเยน เต ธมฺมลทฺเธน นาคา
อิรนฺทตึ นาคกญฺญํ ททนฺติ
ตสฺมา อหํ ตุยฺหํ วธาย ยุตฺโต
เอวํ มมตฺโถ มรเณน ตุยฺหํ
อิเธว ตํ นรเก ปาตยิตฺวา
หนฺตฺวาน ตํ หทยํ อานยิสฺสํ
ขิปฺปํ มมํ อุทฺธร กาติยาน
หทเยน เม ยทิ เต อตฺถิ กิจฺจํ
เยเกจิ เม สาธุ นรสฺส ธมฺมา
สพฺเพว เต ปาตุกโรมิ อชฺช
โส ปุณฺณโก กุรูนํ กตฺตุเสฏฺฐํ
นคมุทฺธนิ ขิปฺปํ ปติฏฺฐเปตฺวา
อสฺสตฺถมาสีนํ สเมกฺขิยาน
ปริปุจฺฉิ กตฺตารมโนมปญฺญํ
สมุทฺธโต เมสิ ตุวํ ปปาตา
หทเยน เต อชฺช มมตฺถิ กิจฺจํ
เยเกจิ เต สาธุ นรสฺส ธมฺมา
สพฺเพว เม ปาตุกโรหิ อชฺช



สมุทฺธโต ตฺยสฺมิ อหํ ปปาตา
หทเยน เม ยทิ เต อตฺถิ กิจฺจํ
เยเกจิ เม สาธุ นรสฺส ธมฺมา
สพฺเพว เต ปาตุกโรมิ อชฺช
ยาตานุยายี จ ภวาหิ มาณว
อลฺลญฺจ ปาณึ ปริวชฺชยสฺสุ
มา จสฺสุ มิตฺเตสุ กทาจิ ทุพฺภี
มา จ วสํ อสตีนํ นิคจฺเฉ
กถํ นุ ยาตํ อนุยายี โหติ
อลฺลญฺจ ปาณึ ทหเต กถํ โส
อสตี จ กา โก ปน มิตฺตทุพฺโภ
อกฺขาหิ เม ปุจฺฉิโต เอตมตฺถํ
อสฺสตฺถตํ โนปิจ ทิฏฺฐปุพฺพํ
โย อาสเนนาปิ นิมนฺตเยยฺย
ตสฺเสว อตฺถํ ปุริโส กเรยฺย
ยาตานุยายีติ ตมาหุ ปณฺฑิตา
ยสฺเสกรตฺติมฺปิ ฆเร วเสยฺย
ยตฺถนฺนปานํ ปุริโส ลเภถ
น ตสฺส ปาปํ มนสาปิ จินฺตเย



อลฺลญฺจ ปาณึ ทหเต มิตฺตทุพฺโภ
ยสฺส รุกฺขสฺส ฉายาย นิสีเทยฺย สเยยฺย วา
น ตสฺส สาขํ ภญฺเชยฺย มิตฺตทุพฺโภ หิ ปาปโก
ปุณฺณมฺปิ เจมํ ปฐวึ ธเนน
ทชฺชิตฺถิยา ปุริโส สมฺมตาย
ลทฺธา ขณํ อติมญฺเญยฺย ตมฺปิ
ตาสํ วสํ อสตีนํ น คจฺเฉ
เอวํ โข ยาตํ อนุยายี โหติ
อลฺลญฺจ ปาณึ ทหเต ปุเนวํ
อสตี จ สา โส ปน มิตฺตทุพฺโภ
โส ธมฺมิโก โหหิ ชหสฺสุ อธมฺมํ
สาธุนรธมฺมกณฺฑํ นาม
อวสึ อหํ ตุยฺหํ ตีหํ อคาเร
อนฺเนน ปาเนน อุปฏฺฐิโตสฺมิ
มิตฺโต มมาสิ วิสชฺชามหํ ตํ
กามํ ฆรํ อุตฺตมปญฺญ คจฺฉ
อปิ หายตุ นาคกุลสฺส อตฺโถ
อลมฺปิ เม นาคกญฺญาย เหตุ
โส ตฺวํ สเกเนว สุภาสิเตน
มุตฺโตสิ เม อชฺช วธาย ปญฺญ



หนฺท ตุวํ ยกฺข มมมฺปิ เนหิ
สสฺสุรํ นุ เต อตฺถํ มยี จรสฺสุ
อหมฺปิ นาคาธิปตีวิมานํ
ทกฺเขมิ นาคสฺส อทิฏฺฐปุพฺพํ
ยํ เว นรสฺส อหิตาย อสฺส
น ตํ ปญฺโญ อรหติ ทสฺสนาย
อถ เกน วณฺเณน อมิตฺตคามํ
ตุวมิจฺฉสิ อุตฺตมปญฺญ คนฺตุํ
อทฺธา ปชานามิ อหมฺปิ เอตํ
น ตํ ปญฺโญ อรหติ ทสฺสนาย
ปาปญฺจ เม นตฺถิ กตํ กุหิญฺจิ
ตสฺมา น สงฺเก มรณาคมาย
หนฺท จ ฐานํ อตุลานุภาวํ
มยา สห ทกฺขสิ เอหิ กตฺเต
ยถจฺฉติ นจฺจคีเตหิ นาโค
ราชา ยถา เวสฺสวโณ นิฬิญฺญํ
ตํ นาคกญฺญา จริตํ คเณน
นิกีฬิตํ นิจฺจมโห จ รตฺตึ
ปหุตมาลฺยํ พหุปุปฺผฉนฺนํ




โอภาสติ วิชฺชุริวนฺตลิกฺเข
อนฺเนน ปาเนน อุเปตรูปํ
นจฺเจหิ คีเตหิ จ วาทิเตหิ
ปริปูรํ กญฺญาหิ อลงฺกตาหิ
อุปโสภติ วตฺถปิลนฺธเนน
โส ปุณฺณโก กุรูนํ กตฺตุเสฏฺฐํ
นิสีทยิ ปจฺฉโต อาสนสฺมึ
อาทาย กตฺตารมโนมปญฺญํ
อุปานยิ ภวนํ นาครญฺโญ
ปตฺวาน ฐานํ อตุลานุภาวํ
อฏฺฐาสิ กตฺตา ปจฺฉโต ปุณฺณกสฺส
สามคฺคิเปกฺขี ปน นาคราชา
ปุพฺเพว ชามาตรมชฺฌภาสถ
ยํ นุ ตฺวํ อคมา มนุสฺสโลกํ
อเนฺวสมาโน หทยํ ปณฺฑิตสฺส
กจฺจิ สมิทฺเธน อิธานุปตฺโต
อาทาย กตฺตารมโนมปญฺญํ
อยํ หิ โส อาคโต ยํ ตฺวมิจฺฉสิ
ธมฺเมน ลทฺโธ มม ธมฺมปาโล
ตํ ปสฺสถ สมฺมุขา ภาสมานํ



สุโข หเว สปฺปุริเสหิ สงฺคโม
กาลาคิริกณฺฑํ นาม
อทิฏฺฐปุพฺพํ ทิสฺวาน มจฺโจ มจฺจุภยฏฺฏิโต
พฺยมฺหิโต นาภิวาเทสิ น อิทํ ปญฺญวตามิว
น จมฺหิ พฺยมฺหิโต นาค น จ มจฺจุภยฏฺฏิโต
น วชฺโฌ อภิวาเทยฺย วชฺฌํ วา นาภิวาทเย
กถํ นุ อภิวาเทยฺย อภิวาทาปเยถ เว
ยํ นโร หนฺตุมิจฺเฉยฺย ตํ กมฺมํ นุปปชฺชติ
เอวเมตํ ยถา พฺรูสิ สจฺจํ ภาสสิ ปณฺฑิต
น วชฺโฌ อภิวาเทยฺย วชฺฌํ วา นาภิวาทเย
กถํ นุ อภิวาเทยฺย อภิวาทาปเยถ เว
ยํ นโร หนฺตุมิจฺเฉยฺย ตํ กมฺมํ นุปปชฺชติ
อสสฺสตํ สสฺสตํ นุ ตวยิทํ วิมานํ
อิทฺธี ชุตี พลวิริยูปปตฺติ
ปุจฺฉามิ ตํ นาคราเชตมตฺถํ
กถํ นุ เต ลทฺธมิทํ วิมานํ
อธิจฺจลทฺธํ ปริณามชนฺเต
สยํ กตํ อุทาหุ เทเวหิ ทินฺนํ
อกฺขาหิ เม นาคราเชตมตฺถํ
ยเถว เต ลทฺธมิทํ วิมานํ




นาธิจฺจลทฺธํ น ปริณามชมฺเม
น สยํ กตํ นาปิ เทเวหิ ทินฺนํ
สเกหิ กมฺเมหิ อปาปเกหิ
ปุญฺเญหิ เม ลทฺธมิทํ วิมานํ
กินฺเต วตํ กิมฺปน พฺรหฺมจริยํ
กิสฺส สุจิณฺณสฺส อยํ วิปาโก
อิทฺธี ชุตี พลวิริยูปปตฺติ
อิทญฺจ เต นาค มหาวิมานํ
อหญฺจ ภริยา จ มนุสฺสโลเก
สทฺธา อุโภ ทานปตี อหุมฺหา
โอปานภูตํ เม ฆรํ ตทาสิ
สนฺตปฺปิตา สมณพฺราหฺมณา จ
มาลญฺจ คนฺธญฺจ วิเลปนญฺจ
ปทีปิยํ เสยฺยมุปสฺสยญฺจ
อจฺฉาทนํ สายนมนฺนปานํ
สกฺกจฺจ ทานานิ อทมฺห ตตฺถ
ตํ เม วตํ ตมฺปน พฺรหฺมจริยํ
ตสฺส สุจิณฺณสฺส อยํ วิปาโก
อิทฺธี ชุตี พลวิริยูปปตฺติ
อิทญฺจ เม ธีร มหาวิมานํ


เอวญฺจ เต ลทฺธมิทํ วิมานํ
ชานาสิ ปุญฺญาน ผลูปปตฺตึ
ตสฺมา หิ ธมฺมญฺจร อปฺปมตฺโต
ยถา วิมานํ ปุน มาวเสสิ
นยีธ สนฺติ สมณพฺราหฺมณา จ
เยสนฺนปานานิ ทเทมุ กตฺเต
อกฺขาหิ เม ปุจฺฉิโต เอตมตฺถํ
ยถา วิมานํ ปุน มาวเสม
โภคี หิ เต สนฺติ อิธูปปนฺนา
ปุตฺตา จ ทารา อนุชีวิโน จ
เตลุ ตุวํ วจสา กมฺมุนา จ
อสมฺปทุฏฺโฐ จ ภวาหิ นิจฺจํ
เอวํ ตุวํ นาค อสมฺปโทสํ
อนุปาลย วจสา กมฺมุนา จ
ฐตฺวา อิธ ยาวตายุกํ วิมาเน
อุทฺธํ อิโต คจฺฉสิ เทวโลกํ
อทฺธา หิ โส โสจติ ราชเสฏฺโฐ
ตยา วินา ยสฺส ตุวํ สชิพฺโพ
ทุกฺขูปนีโตปิ ตยา สเมจฺจ
วินฺเทยฺย โปโส สุขมาตุโรปิ


อทฺธา สตํ ภาสสิ นาค ธมฺมํ
อนุตฺตรํ อตฺถปทํ สุจิณฺณํ
เอตาทิสิยาสุ หิ อาปทาสุ
ปญฺญายเต มาทิสานํ วิเสโส
อกฺขาหิ โน ตายํ มุธา นุ ลทฺโธ
อกฺเขหิ โน ตายํ อเชสิ ชูเต
ธมฺเมน ลทฺโธ อิติมายมาห
กถํ ตุวํ หตฺถมิมสฺสมาคโต
โย มิสฺสโร ตตฺถ อโหสิ ราชา
ตมายมกฺเขหิ อเชสิ ชูเต
โส มํ ชิโต ราชา อิมสฺสทาสิ
ธมฺเมน ลทฺโธสฺมิ อสาหเสน
มโหรโค อตฺตมโน อุทคฺโค
สุตฺวาน ธีรสฺส สุภาสิตานิ
หตฺเถ คเหตฺวาน อโนมปญฺญํ
ปาเวกฺขิ ภริยาย ตทา สกาเส
เยน ตฺวํ วิมเล ปณฺฑุ เยน ภตฺตํ น รุจฺจติ
น จ เม ตาทิโส วณฺโณ อยเมโส ตโมนุโท
ยสฺส เต หทเยนตฺโถ อาคโตยํ ปภงฺกโร
ตสฺส วากฺยํ นิสาเมหิ ทุลฺลภํ ทสฺสนํ ปุน



ทิสฺวาน ตํ วิมลา ภูริปญฺญํ
ทสงฺคุลึ อญฺชลึ ปคฺคเหตฺวา
หฏฺเฐน ภาเวน ปตีตรูปา
อิจฺจพฺรวิ กุรูนํ กตฺตุเสฏฺฐํ
อทิฏฺฐปุพฺพํ ทิสฺวาน มจฺโจ มจฺจุภยฏฺฏิโต
พฺยมฺหิโต นาภิวาเทสิ น อิทํ ปญฺญวตามิว
น จมฺหิ พฺยมฺหิโต นาคิ น จ มจฺจุภยฏฺฏิโต
น วชฺโฌ อภิวาเทยฺย วชฺฌํ วา นาภิวาทเย
กถํ นุ อภิวาเทยฺย อภิวาทาปเยถ เว
ยํ นโร หนฺตุมิจฺเฉยฺย ตํ กมฺมํ นุปปชฺชติ
เอวเมตํ ยถา พฺรูสิ สจฺจํ ภาสสิ ปณฺฑิต
น วชฺโฌ อภิวาเทยฺย วชฺฌํ วา นาภิวาทเย
กถํ นุ อภิวาเทยฺย อภิวาทาปเยถ เว
ยํ นโร หนฺตุมิจฺเฉยฺย ตํ กมฺมํ นุปปชฺชติ
อสสฺสตํ สสฺสตํ นุ ตวยิทํ วิมานํ
อิทฺธี ชุตี พลวิริยูปปตฺติ
ปุจฺฉามิ ตํ นาคกญฺเญตมตฺถํ
กถํ นุ เต ลทฺธมิทํ วิมานํ
อธิจฺจลทฺธํ ปริณามชนฺเต
สยํ กตํ อุทาหุ เทเวหิ ทินฺนํ



อกฺขาหิ เม นาคกญฺเญตมตฺถํ
ยเถว เต ลทฺธมิทํ วิมานํ
นาธิจฺจลทฺธํ น ปริณามชมฺเม
น สยํ กตํ นาปิ เทเวหิ ทินฺนํ
สเกหิ กมฺเมหิ อปาปเกหิ
ปุญฺเญหิ เม ลทฺธมิทํ วิมานํ
กินฺเต วตํ กิมฺปน พฺรหฺมจริยํ
กิสฺส สุจิณฺณสฺส อยํ วิปาโก
อิทฺธี ชุตี พลวิริยูปปตฺติ
อิทญฺจ เต นาคิ มหาวิมานํ
อหญฺจ โข สามิโก จาปิ มยฺหํ
สทฺธา อุโภ ทานปตี อหุมฺหา
โอปานภูตํ เม ฆรํ ตทาสิ
สนฺตปฺปิตา สมณพฺราหฺมณา จ
มาลญฺจ คนฺธญฺจ วิเลปนญฺจ
ปทีปิยํ เสยฺยมุปสฺสยญฺจ
อจฺฉาทนํ สายนมนฺนปานํ
สกฺกจฺจ ทานานิ อทมฺห ตตฺถ
ตํ เม วตํ ตมฺปน พฺรหฺมจริยํ
ตสฺส สุจิณฺณสฺส อยํ วิปาโก


อิทฺธี ชุตี พลวิริยูปปตฺติ
อิทญฺจ เม ธีร มหาวิมานํ
เอวญฺจ เต ลทฺธมิทํ วิมานํ
ชานาสิ ปุญฺญาน ผลูปปตฺตึ
ตสฺมาหิ ธมฺมญฺจร อปฺปมตฺตา
ยถา วิมานํ ปุน มาวเสสิ
นยีธ สนฺติ สมณพฺราหฺมณา จ
เยสนฺนปานานิ ทเทมุ กตฺเต
อกฺขาหิ เม ปุจฺฉิโต เอตมตฺถํ
ยถา วิมานํ ปุน มาวเสม
โภคี หิ เต สนฺติ อิธูปปนฺนา
ปุตฺตา จ สามี อนุชีวิโน จ
เตสุ ตุวํ วจสา กมฺมุนา จ
อสมฺปทุฏฺฐา จ ภวาหิ นิจฺจํ
เอวํ ตุวํ นาคิ อสมฺปโทสํ
อนุปาลย วจสา กมฺมุนา จ
ฐตฺวา อิธ ยาวตายุกํ วิมาเน
อุทฺธํ อิโต คจฺฉสิ เทวโลกํ
อทฺธา หิ โส โสจติ ราชเสฏฺโฐ
ตยา วินา ยสฺส ตุวํ สชิพฺโพ



ทุกฺขูปนีโตปิ ตยา สเมจฺจ
วินฺเทยฺย โปโส สุขมาตุโรปิ
อทฺธา สตํ ภาสสิ นาคิ ธมฺมํ
อนุตฺตรํ อตฺถปทํ สุจิณฺณํ
เอตาทิสิยาสุ หิ อาปทาสุ
ปญฺญายเต มาทิสานํ วิเสโส
อกฺขาหิ โน ตายํ มุธา นุ ลทฺโธ
อกฺเขหิ โน ตายํ อเชสิ ชูเต
ธมฺเมน ลทฺโธ อิติมายมาห
กถํ ตุวํ หตฺถมิมสฺสมาคโต
โย มิสฺสโร ตตฺถ อโหสิ ราชา
ตมายมกฺเขหิ อเชสิ ชูเต
โส มํ ชิโต ราชา อิมสฺสทาสิ
ธมฺเมน ลทฺโธสฺมิ อสาหเสน
ยเถว วรุโณ นาโค ปญฺหํ ปุจฺฉิตฺถ ปณฺฑิตํ
ตเถว นาคกญฺญาปิ ปญฺหํ ปุจฺฉิตฺถ ปณฺฑิตํ
ยเถว วรุณํ นาคํ ธีโร โตเสสิ ปุจฺฉิโต
ตเถว นาคกญฺญมฺปิ ธีโร โตเสสิ ปุจฺฉิโต
อุโภปิ เต อตฺตมเน วิทิตฺวา
มโหรคํ นาคกญฺญญฺจ ธีโร



อจฺฉมฺภี อพฺภีโต อโลมหฏฺโฐ
อิจฺจพฺรวิ วรุณํ นาคราชํ
มา โรธยิ นาค อายาหมสฺมิ
เยน ตว อตฺโถ อิทํ สรีรํ
หทเยน มํเสน กโรหิ กิจฺจํ
สยํ กริสฺสามิ ยถามตินฺเต
ปญฺญา หเว หทยํ ปณฺฑิตานํ
เต ตฺยมฺห ปญฺญาย มยํ สุตุฏฺฐา
อนูนนาโม ลภตชฺช ทารํ
อชฺเชว ตํ กุรุโย ปาปยาตุ
ส ปุณฺณโก อตฺตมโน อุทคฺโค
อิรนฺทตึ นาคกญฺญํ ลภิตฺวา
หฏฺเฐน ภาเวน ปตีตรูโป
อิจฺจพฺรวิ กุรูนํ กตฺตุเสฏฺฐํ
ภริยาย มํ ตฺวํ อกรี สมงฺคึ
อหญฺจ เต วิธุร กโรมิ กิจฺจํ
อิทญฺจ เต มณิรตนํ ททามิ
อชฺเชว ตํ กุรุโย ปาปยามิ
อเชยฺยเมสา ตว โหตุ มิตฺตี



ภริยาย กจฺจาน ปิยาย สทฺธึ
อานนฺทจิตฺโต สุมโน ปตีโต
ทตฺวา มณึ มญฺจ นยินฺทปตฺตํ
ส ปุณฺณโก กุรูนํ กตฺตุเสฏฺฐํ
นิสีทยิ ปุรโต อาสนสฺมึ
อาชญฺญมารุยฺห อโนมวณฺณํ
ปกฺกามิ เวหายสมนฺตลิกฺเข
มโน มนุสฺสสฺส ยถาปิ คจฺเฉ
ตโตปิสฺส ขิปฺปตรํ อโหสิ
ส ปุณฺณโก กุรูนํ กตฺตุเสฏฺฐํ
อุปานยิ นครํ อินฺทปตฺตํ
เอตินฺทปตฺตํ นครํ ปทิสฺสติ
รมฺมานิ จ อมฺพวนานิ ภาคโส
อหญฺจ ภริยาย สมงฺคิภูโต
ตุวญฺจ ปตฺโตสิ สกํ นิเกตํ
ส ปุณฺณโก กุรูนํ กตฺตุเสฏฺฐํ
โอโรปยิตฺวา ธมฺมสภาย มชฺเฌ
อาชญฺญมารุยฺห อโนมวณฺโณ




ปกฺกามิ เวหายสมนฺตลิกฺเข
ตํ ทิสฺวา ราชา ปรมปฺปตีโต
อุฏฺฐาย พาหาหิ ปลิสฺสชิตฺวา
อวิกมฺปยํ ธมฺมสภาย มชฺเฌ
นิสีทยิ ปมุขํ อาสนสฺมึ
ตฺวํ โน วิเนตาสิ รถํว นฏฺฐํ
นนฺทนฺติ ตํ กุรุโย ทสฺสเนน
อกฺขาหิ เม ปุจฺฉิโต เอตมตฺถํ
กถํ ปโมกฺโข อหุ มาณวสฺส
ยํ มาณโวตฺยาภิวทิ ชนินฺท
น โส มนุสฺโส นรวีรเสฏฺฐ
ยทิ เต สุโต ปุณฺณโก นาม ยกฺโข
รญฺโญ กุเวรสฺส หิ โส สชิพฺโพ
ภูมินฺธโร วรุโณ นาม นาโค
พฺรหา สุจี วณฺณพลูปปนฺโน
ตสฺสานุชํ ธีตรํ กามยาโน
อิรนฺทตี นาม สา นาคกญฺญา
ตสฺสา สุมชฺฌาย ปิยาย เหตุ
ปตารยิตฺถ มรณาย มยฺหํ
โส เจว ภริยาย สมงฺคิภูโต



อหญฺจานุญฺญาโต มณิ จ ลทฺโธ
รุกฺโข หิ มยฺหํ ฆรทฺวาเร ชาโต
ปญฺญากฺขนฺโธ สีลมยสฺส สาขา
อตฺเถ จ ธมฺเม จ ฐิโต นิปาโก
ควปฺผโล หตฺถิควสฺสฉนฺโน
นจฺจคีตตุริยาภินาทิเต
อุจฺฉิชฺช เสนํ ปุริโส อโหสิ
โส โน อยํ อาคโต สนฺนิเกตํ
รุกฺขสฺสิมสฺสาปจิตึ กโรถ
เยเกจิ วิตฺตา มม ปจฺจเยน
สพฺเพว เต ปาตุกโรนฺตุ อชฺช
ติพฺพานิ กตฺวาน อุปายนานิ
รุกฺขสฺสิมสฺสาปจิตึ กโรถ
เยเกจิ พนฺธา มม อตฺถิ รฏฺเฐ
สพฺเพว เต พนฺธนา โมจยนฺตุ
ยเถวยํ พนฺธนสฺมา ปมุตฺโต
เอวเมเต มุญฺจเร พนฺธนสฺมา
อุนฺนงฺคลา มาสมิมํ กโรนฺตุ
มํโสทนํ พฺราหฺมณา ภกฺขยนฺตุ
อมชฺชปา มชฺชรหา ปิวนฺตุ



ปุณฺณาหิ ถาลาหิ ปลิสฺสุตาหิ
มหาปถํ นิจฺจ สมวฺหยนฺตุ
ติพฺพญฺจ รกฺขํ วิทหนฺตุ รฏฺเฐ
ยถาญฺญมญฺญํ น วิเหฐเยยฺยุํ
รุกฺขสฺสิมสฺสาปจิตึ กโรถ
โอโรธา จ กุมารา จ เวสิยานา จ พฺราหฺมณา
พหุํ อนฺนญฺจ ปานญฺจ ปณฺฑิตสฺสาภิหารยุํ
หตฺถาโรหา อนีกฏฺฐา รถิกา ปตฺติการกา
พหุํ อนฺนญฺจ ปานญฺจ ปณฺฑิตสฺสาภิหารยุํ
สมาคตา ชานปทา เนคมา จ สมาคตา
พหุํ อนฺนญฺจ ปานญฺจ ปณฺฑิตสฺสาภิหารยุํ
พหุชฺชโน ปสนฺโนสิ ทิสฺวา ปณฺฑิตมาคเต
ปณฺฑิตมฺหิ อนุปฺปตฺเต เจลุกฺเขโป ปวตฺตถาติ
วิธุรชาตกํ นวมํ



เวสฺสนฺตรชาตกํ
ผุสฺสตี วรวณฺณาเภ วรสฺสุ ทสธา วเร
ปฐพฺยา จารุปุพฺพงฺคี ยํ ตุยฺหํ มนโส ปิยํ
เทวราช นโม ตฺยตฺถุ กึ ปาปํ ปกตํ มยา
รมฺมา จาเวสิ มํ ฐานา วาโตว ธรณีรุหํ
น เจว เต กตํ ปาปํ น จ เม ตฺวมสิ อปฺปิยา
ปุญฺญญฺจ เต ปริกฺขีณํ เยน เตวํ วทามิหํ
สนฺติเก มรณํ ตุยฺหํ วินาภาโว ภวิสฺสติ
ปฏิคฺคณฺหาหิ เม เอเต วเร ทส ปเวจฺฉโต
วรญฺเจ เม อโท สกฺก สพฺพภูตานมิสฺสร
สิวิราชสฺส ภทฺทนฺเต ตตฺถ อสฺสํ นิเวสเน
นีลเนตฺตา นีลภมู นีลกฺขีว ยถา มิคี
ผุสฺสตี นาม นาเมน ตตฺถ อสฺสํ ปุรินฺทุํ
ปุตฺตํ ลเภถ วรทํ ยาจโยคํ อมจฺฉรึ
ปูชิตํ ปฏิราชูภิ กิตฺติมนฺตํ ยสสฺสินํ
คพฺภํ เม ธารยนฺติยา มชฺฌิมงฺคํ อนุณฺณตํ
กุจฺฉิ อนุณฺณโต อสฺส จาปํว ลิขิตํ สมํ
ถนา เม นปฺปวตฺเตยฺยุํ ปลิตา นสฺสนฺตุ วาสว
กาเย รโช น ลิมฺเปถ วชฺฌญฺจาปิ ปโมจเย
มยูรโกญฺจาภิรุเท นารีวรคณายุเต




ขุชฺชเจลาวกากิณฺเณ สูทมาคธวณฺณิเต
จิตฺรคฺคเฬรุฆุสิเต สุรามํสปฺปโพธเน
สิวิราชสฺส ภทฺทนฺเต ตตฺถสฺสํ มเหสี ปิยา
เย เต ทส วรา ทินฺนา มยา สพฺพงฺคโสภเน
สิวิราชสฺส วิชิเต สพฺเพ เต ลจฺฉสี วเร
อิทํ วตฺวาน มฆวา เทวราชา สุชมฺปติ
ผุสฺสติยา วรํ ทตฺวา อนุโมทิตฺถ วาสโว
ทสวรคาถา นาม
ตโต จุตา สา ผุสฺสตี ขตฺติเย อุปปชฺชถ
เชตุตฺตรมฺหิ นคเร สญฺชเยน สมาคมิ
ทส มาเส ธารยิตฺวา กโรนฺตี ปุร ปทกฺขิณํ
เวสฺสานํ วีถิยา มชฺเฌ ชเนสิ ผุสฺสตี มมํ
น มยฺหํ มตฺติกํ นามํ นปิ เปติกสมฺภวํ
ชาโตมฺหิ เวสฺสวีถิยา ตสฺมา เวสฺสนฺตโร อหุํ
ยทาหํ ทารโก โหมิ ชาติยา อฏฺฐวสฺสิโก
ตทา นิสชฺช ปาสาเท ทานํ ทาตุํ วิจินฺตยึ
หทยํ ทเทยฺยํ จกฺขุํ มํสมฺปิ รุธิรมฺปิจ
ทเทยฺยํ กายํ สาเวตฺวา ยทิ โกจิ ยาจโก มมํ




สภาวํ จินฺตยนฺตสฺส อกมฺปิตมสณฺฐิตํ
อกมฺปิ ตตฺถ ปฐวี สิเนรุวนวฏํสกา
ปรุฬฺหกจฺฉนขโลมา ปงฺกทนฺตา รชสฺสิรา
ปคฺคยฺห ทกฺขิณํ พาหุํ กึ มํ ยาจนฺติ พฺราหฺมณา
รตนํ เทว ยาจาม สิวีนํ รฏฺฐวฑฺฒนํ
ททาหิ ปวรํ นาคํ อีสาทนฺตํ อุรุฬฺหวํ
ททามิ น วิกมฺปามิ ยํ มํ ยาจนฺติ พฺราหฺมณา
ปภินฺนํ กุญฺชรํ ทนฺตึ โอปคุยฺหํ คชุตฺตมํ
หตฺถิกฺขนฺธโต โอรุยฺห ราชา จาคาธิมานโส
พฺราหฺมณานํ อทา ทานํ สิวีนํ รฏฺฐวฑฺฒโน
ตทาสิ ยํ ภึสนกํ ตทาสิ โลมหํสนํ
หตฺถินาเค ปทินฺนมฺหิ เมทนี สมกมฺปถ
ตทาสิ ยํ ภึสนกํ ตทาสิ โลมหํสนํ
หตฺถินาเค ปทินฺนมฺหิ ขุพฺภิตฺถ นครํ ตทา
สมากุลํ ปุรํ อาสิ โฆโส จ วิปุโล มหา
หตฺถินาเค ปทินฺนมฺหิ สิวีนํ รฏฺฐวฑฺฒเน
อเถตฺถ วตฺตติ สทฺโท ตุมุโล เภรโว มหา
หตฺถินาเค ปทินฺนมฺหิ ขุพฺภิตฺถ นครํ ตทา
อเถตฺถ วตฺตติ สทฺโท ตุมุโล เภรโว มหา



หตฺถินาเค ปทินฺนมฺหิ สิวีนํ รฏฺฐวฑฺฒเน
อุคฺคา จ ราชปุตฺตา จ เวสิยานา จ พฺราหฺมณา
หตฺถาโรหา อนีกฏฺฐา รถิกา ปตฺติการกา
เกวโล จาปิ นิคโม สิวิโย จาปิ สมาคตา
ทิสฺวา นาคํ นิยฺยมานํ เต รญฺโญ ปฏิเวทยุํ
วิธมํ เทว เต รฏฺฐํ ปุตฺโต เวสฺสนฺตโร ตว
กถํ โน หตฺถินํ ทชฺชา นาคํ รฏฺฐสฺส ปูชิตํ
กถํ โน กุญฺชรํ ทชฺชา อีสาทนฺตํ อุรุฬฺหวํ
เขตฺตญฺญญ สพฺพยุทฺธานํ สพฺพเสตํ คชุตฺตมํ
ปณฺฑุกมฺพลสญฺฉนฺนํ ปภินฺนํ สตฺตุมทฺทนํ
ทนฺตึ สวาลวีชนึ เสตํ เกลาสสาทิสํ
สเสตจฺฉตฺตํ สุปตฺเถยฺยํ สาถพฺพนํ สหตฺถิปํ
อคฺคยานํ ราชวาหึ พฺราหฺมณานํ อทา ทานํ
อนฺนํ ปานญฺจ โส ทชฺชา วตฺถเสนาสนานิ จ
เอตํ โข ทานปฏิรูปํ เอตํ โข พฺราหฺมณารหํ
อยํ เต วํสราชา โน สิวีนํ รฏฺฐวฑฺฒโน
กถํ เวสฺสนฺตโร ปุตฺโต คชํ ภาเชติ สญฺชย
สเจ ตฺวํ น กริสฺสสิ สิวีนํ วจนํ อิทํ
มญฺเญ ตํ สห ปุตฺเตน สิวิหตฺเถ กริสฺสเร




กามํ ชนปโท มาสิ รฏฺฐญฺจาปิ วินสฺสตุ
นาหํ สิวีนํ วจนา ราชปุตฺตํ อทูสกํ
ปพฺพาเชยฺยํ สกา รฏฺฐา ปุตฺโต หิ มม โอรโส
กามํ ชนปโท มาสิ รฏฺฐญฺจาปิ วินสฺสตุ
นาหํ สิวีนํ วจนา ราชปุตฺตํ อทูสกํ
ปพฺพาเชยฺยํ สกา รฏฺฐา ปุตฺโต หิ มม อตฺรโช
น จาหํ ตสฺมึ ทุพฺเภยฺยํ อริยสีลวโต หิ โส
อสิโลโกปิ เม อสฺส ปาปญฺจ ปสเว พหุํ
กถํ เวสฺสนฺตรํ ปุตฺตํ สตฺเถน ฆาตยามเส
มา นํ ทณฺเฑน สตฺเถน น หิ โส พนฺธนารโห
ปพฺพาเชหิ จ นํ รฏฺฐา วงฺเก วสตุ ปพฺพเต
เอโส เจ สิวีนํ ฉนฺโท ฉนฺทํ น ปนุทามเส
อิมํ โส วสตุ รตฺตึ กาเม จ ปริภุญฺชตุ
ตโต รตฺยา วิวสเน สุริยสฺสุคฺคมนํ ปติ
สมคฺคา สิวิโย หุตฺวา รฏฺฐา ปพฺพาชยนฺตุ นํ
อุฏฺเฐหิ กตฺเต ตรมาโน คนฺตฺวา เวสฺสนฺตรํ วท
สิวิโย เทว เต กุทฺธา เนคมา จ สมาคตา
อุคฺคา จ ราชปุตฺตา จ เวสิยานา จ พฺราหฺมณา
หตฺถาโรหา อนีกฏฺฐา รถิกา ปตฺติการกา



เกวโล จาปิ นิคโม สิวิโย จาปิ สมาคตา
อสฺมา รตฺยา วิวสเน สุริยสฺสุคฺคมนํ ปติ
สมคฺคา สิวิโย หุตฺวา รฏฺฐา ปพฺพาชยนฺติ ตํ
ส กตฺตา ตรมาโนว สิวิราเชน เปสิโต
อามุตฺตหตฺถาภรโณ สุวตฺโถ จนฺทนปฺโผสิโต
สีสํ นฺหาโต อุทเก โส อามุตฺตมณิกุณฺฑโล
อุปาคมิ ปุรํ รมฺมํ เวสฺสนฺตรนิเวสนํ
ตตฺถทฺทส กุมารํ โส รมมานํ สเก ปุเร
ปริกิณฺณํ อมจฺเจหิ ติทสานํ ว วาสวํ
โส ตตฺถ คนฺตฺวา ตรมาโน กตฺตา เวสฺสนฺตรํ พฺรวิ
ทุกฺขนฺเต เวทยิสฺสามิ มา เม กุชฺฌ รเถสภ
วนฺทิตฺวา โรทมาโน โส กตฺตา ราชานมพฺรวิ
ภตฺตา เมสิ มหาราช สพฺพกามรสาหโร
ทุกฺขนฺเต เวทยิสฺสามิ ตตฺถ อสฺสาสยนฺตุ มํ
สิวิโย เทว เต กุทฺธา เนคมา จ สมาคตา
อุคฺคา จ ราชปุตฺตา จ เวสิยานา จ พฺราหฺมณา
หตฺถาโรหา อนีกฏฺฐา รถิกา ปตฺติการกา
เกวโล จาปิ นิคโม สิวิโย จาปิ สมาคตา
อสฺมา รตฺยา วิวสเน สุริยสฺสุคฺคมนํ ปติ
สมคฺคา สิวิโย หุตฺวา รฏฺฐา ปพฺพาชยนฺติ ตํ



กิสฺมึ เม สิวิโย กุทฺธา โย น ปสฺสามิ ทุกฺกฏํ
ตํ เม กตฺเต วิยาจิกฺข กสฺมา ปพฺพาชยนฺติ มํ
อุคฺคา จ ราชปุตฺตา จ เวสิยานา จ พฺราหฺมณา
หตฺถาโรหา อนีกฏฺฐา รถิกา ปตฺติการกา
นาคทาเนน ขียนฺติ ตสฺมา ปพฺพาชยนฺติ ตํ
หทยํ จกฺขุมฺปหํ ทชฺชํ กึ เม พาหิรกํ ธนํ
หิรญฺญํ วา สุวณฺณํ วา มุตฺตา เวฬุริยา มณิ
ทกฺขิณํ วามหํ พาหุํ ทิสฺวา ยาจกมาคเต
ทเทยฺยํ น วิกมฺเปยฺยํ ทาเน เม รมตี มโน
กามํ มํ สิวิโย สพฺเพ ปพฺพาเชนฺตุ หนนฺตุ วา
เนว ทานา วิรมิสฺสํ กามํ ฉินฺทนฺตุ สตฺตธา
เอวนฺตํ สิวิโย อาหุ เนคมา จ สมาคตา
โกนฺติมาราย ตีเรน คิริมารญฺชรํ ปติ
เยน ปพฺพาชิตา ยนฺติ เตน คจฺฉตุ สุพฺพโต
โสหํ เตน คมิสฺสามิ เยน คจฺฉนฺติ ทูสกา
รตฺตินฺทิวํ เม ขมถ ยาว ทานํ ททามิหํ
อามนฺตยิตฺถ ราชา นํ มทฺทึ สพฺพงฺคโสภนึ
ยํ เต กิญฺจิ มยา ทินฺนํ ธนํ ธญฺญญฺจ วิชฺชติ
หิรญฺญํ วา สุวณฺณํ วา มุตฺตา เวฬุริยา พหู
สพฺพนฺตํ นิทเหยฺยาสิ ยญฺจ เต เปตฺติกํ ธนํ



ตมพฺรวิ ราชปุตฺตี มทฺที สพฺพงฺคโสภนา
กุหึ เทว นิทหามิ ตํ เม อกฺขาหิ ปุจฺฉิโต
สีลวนฺเตสุ ทชฺเชสิ ทานํ มทฺทิ ยถารหํ
น หิ ทานา ปรํ อตฺถิ ปติฏฺฐา สพฺพปาณินํ
ปุตฺเตสุ มทฺทิ ทเยสิ สสฺสุยา สสฺสุรมฺหิ จ
โย จ ตํ ภตฺตา มญฺเญยฺย สกฺกจฺจนฺตํ อุปฏฺฐเห
โน เจ ตํ ภตฺตา มญฺเญยฺย มยา วิปฺปวเสน เต
อญฺญํ ภตฺตารํ ปริเยส มา กิลิตฺถ มยา วินา
อหํ หิ วนํ คจฺฉามิ โฆรํ วาฬมิคายุตํ
สํสโย ชีวิตํ มยฺหํ เอกกสฺส พฺรหาวเน
ตมพฺรวิ ราชปุตฺตี มทฺที สพฺพงฺคโสภนา
อภุมฺเม กถํ นุ ภณสิ ปาปกํ วต ภาสสิ
เนส ธมฺโม มหาราช ยํ ตฺวํ คจฺเฉยฺย เอกโก
อหํปิ เตน คจฺฉามิ เยน คจฺฉสิ ขตฺติย
มรณํ วา ตยา สทฺธึ ชีวิตํ วา ตยา วินา
ตเทว มรณํ เสยฺโย ยญฺเจ ชีเว ตยา วินา
อคฺคึ อุชฺชาลยิตฺวาน เอกชาลสมาหิตํ
ตตฺเถว มรณํ เสยฺโย ยญฺเจ ชีเว ตยา วินา
ยถา อารญฺญกํ นาคํ ทนฺตึ อเนฺวติ หตฺถินี
เชสฺสนฺตํ คิริทุคฺเคสุ สเมสุ วิสเมสุ จ



เอวนฺตํ อนุคจฺฉามิ ปุตฺเต อาทาย ปจฺฉโต
สุภรา เต ภวิสฺสามิ น เต เหสฺสามิ ทุพฺภรา
อิเม กุมาเร ปสฺสนฺโต มญฺชุเก ปิยภาณิเน
อาสีเน วนคุมฺพสฺมึ น รชฺชสฺส สริสฺสสิ
อิเม กุมาเร ปสฺสนฺโต มญฺชุเก ปิยภาณิเน
กีฬนฺเต วนคุมฺพสฺมึ น รชฺชสฺส สริสฺสสิ
อิเม กุมาเร ปสฺสนฺโต มญฺชุเก ปิยภาณิเน
อสฺสเม รมณียมฺหิ น รชฺชสฺส สริสฺสสิ
อิเม กุมาเร ปสฺสนฺโต มญฺชุเก ปิยภาณิเน
กีฬนฺเต อสฺสเม รมฺเม น รชฺชสฺส สริสฺสสิ
อิเม กุมาเร ปสฺสนฺโต มาลธารี อลงฺกเต
อสฺสเม รมณียมฺหิ น รชฺชสฺส สริสฺสสิ
อิเม กุมาเร ปสฺสนฺโต มาลธารี อลงฺกเต
กีฬนฺเต อสฺสเม รมฺเม น รชฺชสฺส สริสฺสสิ
ยทา ทกฺขสิ นจฺจนฺเต กุมาเร มาลธาริเน
อสฺสเม รมณียมฺหิ น รชฺชสฺส สริสฺสสิ
ยทา ทกฺขสิ นจฺจนฺเต กุมาเร มาลธาริเน
กีฬนฺเต อสฺสเม รมฺเม น รชฺชสฺส สริสฺสสิ
ยทา ทกฺขสิ มาตงฺคํ กุญฺชรํ สฏฺฐิหายนํ
เอกํ อรญฺเญ วิจรนฺตํ น รชฺชสฺส สริสฺสสิ



ยทา ทกฺขสิ มาตงฺคํ กุญฺชรํ สฏฺฐิหายนํ
สายํ ปาโต วิจรนฺตํ น รชฺชสฺส สริสฺสสิ
ยทา กเรณุสงฺฆสฺส ยูถสฺส ปุรโต วชํ
โกญฺจํ กาหติ มาตงฺโค กุญฺชโร สฏฺฐิหายโน
ตสฺส ตํ นทโต สุตฺวา น รชฺชสฺส สริสฺสสิ
อุภโต วนวิกาเส ยทา ทกฺขสิ กามทํ
วเน วาฬมิคากิณฺเณ น รชฺชสฺส สริสฺสสิ
มิคํ ทิสฺวาน สายณฺหํ ปญฺจมาลินิมาคตํ
กึปุริเส จ นจฺจนฺเต น รชฺชสฺส สริสฺสสิ
ยทา สุสฺสสิ นิคฺโฆสํ สนฺทมานาย สินฺธุยา
คีตํ กึปุริสานญฺจ น รชฺชสฺส สริสฺสสิ
ยทา สุสฺสสิ นิคฺโฆสํ คิริคพฺภรจาริโน
วสฺสมานสฺสุลูกสฺส น รชฺชสฺส สริสฺสสิ
ยทา สีหสฺส พฺยคฺฆสฺส ขคฺคสฺส ควยสฺส จ
วเน สุสฺสสิ วาฬานํ น รชฺชสฺส สริสฺสสิ
ยทา โมรีหิ ปริกิณฺณํ วรหินํ มตฺถกาสินํ
โมรํ ทกฺขสิ นจฺจนฺตํ น รชฺชสฺส สริสฺสสิ
ยทา โมรีหิ ปริกิณฺณํ อณฺฑชํ จิตฺรเปกฺขนํ
โมรํ ทกฺขสิ นจฺจนฺตํ น รชฺชสฺส สริสฺสสิ




ยทา โมรีหิ ปริกิณฺณํ นีลคีวํ สิขณฺฑินํ
โมรํ ทกฺขสิ นจฺจนฺตํ น รชฺชสฺส สริสฺสสิ
ยทา ทกฺขสิ เหมนฺเต ปุปฺผิเต ธรณีรุเห
สุรภิสมฺปวายนฺเต น รชฺชสฺส สริสฺสสิ
ยทา เหมนฺติเก มาเส หริตํ ทกฺขสิ เมทนึ
อินฺทโคปกสญฺฉนฺนํ น รชฺชสฺส สริสฺสสิ
ยทา ทกฺขสิ เหมนฺเต ปุปฺผิเต ธรณีรุเห
กุฏชํ พิมฺพชาลญฺจ ปุปฺผิตํ โลทฺทปทฺมกํ
สุรภิสมฺปวายนฺเต น รชฺชสฺส สริสฺสสิ
ยทา เหมนฺติเก มาเส วนํ ทกฺขสิ ปุปฺผิตํ
โอปุปฺผานิ จ ปทฺมานิ น รชฺชสฺส สริสฺสสิ
หิมวนฺตํ นิฏฺฐิตํ
เตสํ ลาลปิตํ สุตฺวา ปุตฺตสฺส สุณิสาย จ
กลูนํ ปริเทเวสิ ราชปุตฺตี ยสสฺสินี
เสยฺโย วิสํ เม ขายิตํ ปปาตา ปปเตยฺยหํ
รชฺชุยา พชฺฌมิยาหํ
กสฺมา เวสฺสนฺตรํ ปุตฺตํ ปพฺพาเชนฺติ อทูสกํ
อชฺฌายกํ ทานปตึ ยาจโยคํ อมจฺฉรึ
กสฺมา เวสฺสนฺตรํ ปุตฺตํ ปพฺพาเชนฺติ อทูสกํ



ปูชิตํ ปฏิราชูหิ กิตฺติมนฺตํ ยสสฺสินํ
กสฺมา เวสฺสนฺตรํ ปุตฺตํ ปพฺพาเชนฺติ อทูสกํ
มาตาเปติภรํ ชนฺตุํ กุเล เชฏฺฐาปจายินํ
กสฺมา เวสฺสนฺตรํ ปุตฺตํ ปพฺพาเชนฺติ อทูสกํ
รญฺโญ หิตํ เทวหิตํ ญาตีนํ สขินํ หิตํ
หิตํ สพฺพสฺส รฏฺฐสฺส
กสฺมา เวสฺสนฺตรํ ปุตฺตํ ปพฺพาเชนฺติ อทูสกํ
มธูนีว ปลิตานิ อมฺพาว ปติตา ฉมา
เอวํ เหสฺสติ เต รฏฺฐํ ปพฺพาเชนฺติ อทูสกํ
หํโส นิกฺขีณปตฺโตว ปลฺลลสฺมึ อนูทเก
อปวิฏฺโฐ อมจฺเจหิ เอโก ราชา วิหิยฺยสิ
ตนฺตํ พฺรูมิ มหาราช อตฺโถ เต มา อุปจฺจคา
มา นํ สิวีนํ วจนา ปพฺพาเชสิ อทูสกํ
ธมฺมสฺสาปจิตึ กุมฺมึ สิวีนํ วินยํ ธชํ
ปพฺพาเชมิ สกํ ปุตฺตํ ปาณา ปิยตโร หิ เม
ยสฺส ปุพฺเพ ธชคฺคานิ กณิการาว ปุปฺผิตา
ยายนฺตมนุยายนฺติ สฺวชฺเชโกว คมิสฺสติ
ยสฺส ปุพฺเพ ธชคฺคานิ กณิการวนานิว
ยายนฺตมนุยายนฺติ สฺวชฺเชโกว คมิสฺสติ
ยสฺส ปุพฺเพ อนีกานิ กณิการาว ปุปฺผิตา



ยายนฺตมนุยายนฺติ สฺวชฺเชโกว คมิสฺสติ
ยสฺส ปุพฺเพ อนีกานิ กณิการวนานิ ว
ยายนฺตมนุยายนฺติ สฺวชฺเชโกว คมิสฺสติ
อินฺทโคปกวณฺณาภา คนฺธารา ปณฺฑุกมฺพลา
ยายนฺตมนุยายนฺติ สฺวชฺเชโกว คมิสฺสติ
โย ปุพฺเพ หตฺถินา ยาติ สิวิกาย รเถน จ
สฺวชฺช เวสฺสนฺตโร ราชา กถํ คจฺฉติ ปตฺติโก
กถํ จนฺทนลิตฺตงฺโค นจฺจคีตปฺปโพธโน
ขุราชินํ ผรสุญฺจ ขาริกาชญฺจ หาริติ
กสฺมา นาภิหรียนฺติ กาสาวา อชินานิ จ
ปวิสนฺตํ พฺรหารญฺญํ กสฺมา จีรํ น พชฺฌเร
กถํ นุ จีรํ ธาเรนฺติ ราชปพฺพชิตา ชนา
กถํ กุสมยํ จีรํ มทฺที ปริทเหสฺสติ
กาสิยานิ จ ธาเรตฺวา โขมโกทุมฺพรานิ จ
กุสจีรานิ ธาเรนฺตี กถํ มทฺที กริสฺสติ
วยฺหาหิ ปริยายิตฺวา สิวิกาย รเถน จ
สา กถชฺช อนุจฺจงฺคี ปถํ คจฺฉติ ปตฺติกา
ยสฺสา มุทุตลา หตฺถา จลนา จ สุเข ฐิตา
สา กถชฺช อนุจฺจงฺคี ปถํ คจฺฉติ ปตฺติกา



ยสฺสา มุทุตลา ปาทา จลนา จ สุเข ฐิตา
ปาทุกาหิ สุวณฺณาหิ ปีฬมานาว คจฺฉติ
สา กถชฺช อนุจฺจงฺคี ปถํ คจฺฉติ ปตฺติกา
ยสฺสุ อิตฺถีสหสฺสสฺส ปุรโต คจฺฉติ มาลินี
สา กถชฺช อนุจฺจงฺคี วนํ คจฺฉติ เอกิกา
ยา สา สิวาย สุตฺวาน มุหุํ อุตฺตสเต ปุเร
สา กถชฺช อนุจฺจงฺคี วนํ คจฺฉติ ภีรุกา
ยา สา อินฺทสโคตฺตสฺส อุลูกสฺส ปวสฺสโต
สุตฺวาน นทโต ภีตา วารุณีว ปเวธติ
สา กถชฺช อนุจฺจงฺคี วนํ คจฺฉติ ภีรุกา
สกุณี หตปุตฺตาว สุญฺญํ ทิสฺวา กุลาวกํ
จิรํ ทุกฺเขน ฌายิสฺสํ สุญฺญํ อาคมฺมิมํ ปุรํ
สกุณี หตปุตฺตาว สุญฺญํ ทิสฺวา กุลาวกํ
กีสา ปณฺฑุ ภวิสฺสามิ ปิเย ปุตฺเต อปสฺสตี
สกุณี หตปุตฺตาว สุญฺญํ ทิสฺวา กุลาวกํ
เตน เตน ปธาวิสฺสํ ปิเย ปุตฺเต อปสฺสตี
กุรุรี หตจฺฉาปาว สุญฺญํ ทิสฺวา กุลาวกํ
จิรํ ทุกฺเขน ฌายิสฺสํ สุญฺญํ อาคมฺมิมํ ปุรํ
กุรุรี หตจฺฉาปาว สุญฺญํ ทิสฺวา กุลาวกํ
กีสา ปณฺฑุ ภวิสฺสามิ ปิเย ปุตฺเต อปสฺสตี




กุรุรี หตจฺฉาปาว สุญฺญํ ทิสฺวา กุลาวกํ
เตน เตน ปธาวิสฺสํ ปิเย ปุตฺเต อปสฺสตี
สา นูน จกฺกวกฺกีว ปลฺลลสฺมึ อนูทเก
จิรํ ทุกฺเขน ฌายิสฺสํ สุญฺญํ อาคมฺมิมํ ปุรํ
สา นูน จกฺกวกฺกีว ปลฺลลสฺมึ อนูทเก
กีสา ปณฺฑุ ภวิสฺสามิ ปิเย ปุตฺเต อปสฺสตี
สา นูน จกฺกวกฺกีว ปลฺลลสฺมึ อนูทเก
เตน เตน ปธาวิสฺสํ ปิเย ปุตฺเต อปสฺสตี
เอวํ เม วิลปนฺติยา ราชปุตฺตํ อทูสกํ
ปพฺพาเชสิ จ นํ รฏฺฐา มญฺเญ เหสฺสามิ ชีวิตํ
ตสฺสา ลาลปิตํ สุตฺวา สพฺพา อนฺเตปุเร อหุ
พาหา ปคฺคยฺห ปกฺกนฺทุํ สิวิกญฺญา สมาคตา
สาลาว สมฺปมทฺทิตา มาลุเตน ปมทฺทิตา
เสนฺติ ปุตฺตา จ ทารา จ เวสฺสนฺตรนิเวสเน
โอโรธา จ กุมารา จ เวสิยานา จ พฺราหฺมณา
พาหา ปคฺคยฺห ปกฺกนฺทุํ เวสฺสนฺตรนิเวสเน
หตฺถาโรหา อนีกฏฺฐา รถิกา ปตฺติการกา
พาหา ปคฺคยฺห ปกฺกนฺทุํ เวสฺสนฺตรนิเวสเน
ตโต รตฺยา วิวสเน สุริยสฺสุคฺคมนํ ปติ
อถ เวสฺสนฺตโร ราชา ทานํ ทาตุํ อุปาคมิ



วตฺถานิ วตฺถกามานํ โสณฺฑานํ เทถ วารุณึ
โภชนํ โภชนตฺถีนํ สมฺมเทว ปเวจฺฉถ
มา จ กิญฺจิ วนิพฺพเก เหฐยิตฺถ อิธาคเต
ตปฺเปถ อนฺนปาเนน คจฺฉนฺตุ ปฏิปูชิตา
อเถตฺถ วตฺตติ สทฺโท ตุมุโล เภรโว มหา
ทาเนน ตํ นีหรนฺติ ปุน ทานํ อทา ตุวํ
เต สุ มตฺตา กิลนฺตาว สมฺปตนฺติ วนิพฺพกา
นิกฺขมนฺเต มหาราเช สิวีนํ รฏฺฐวฑฺฒเน
อจฺเฉจฺฉฉ วต โภ รุกฺขํ นานาผลททํ ทุมํ
ยถา เวสฺสนฺตรํ รฏฺฐา ปพฺพาเชนฺติ อทูสกํ
อจฺเฉจฺฉฉ วต โภ รุกฺขํ นานาผลธรํ ทุมํ
ยถา เวสฺสนฺตรํ รฏฺฐา ปพฺพาเชนฺติ อทูสกํ
อจฺเฉจฺฉฉ วต โภ รุกฺขํ สพฺพกามททํ ทุมํ
ยถา เวสฺสนฺตรํ รฏฺฐา ปพฺพาเชนฺติ อทูสกํ
อจฺเฉจฺฉฉ วต โภ รุกฺขํ สพฺพกามรสาหรํ
ยถา เวสฺสนฺตรํ รฏฺฐา ปพฺพาเชนฺติ อทูสกํ
เย วุฑฺฒา เย จ ทหรา เย จ มชฺฌิมโปริสา
พาหา ปคฺคยฺห ปกฺกนฺทุํ
นิกฺขมนฺเต มหาราเช สิวีนํ รฏฺฐวฑฺฒเน



อติยกฺขา เวสฺสวรา อิตฺถาคารา จ ราชิโน
พาหา ปคฺคยฺห ปกฺกนฺทุํ
นิกฺขมนฺเต มหาราเช สิวีนํ รฏฺฐวฑฺฒเน
ถิโยปิ ตตฺถ ปกฺกนฺทุํ ยา ตมฺหิ นคเร อหุ
นิกฺขมนฺเต มหาราเช สิวีนํ รฏฺฐวฑฺฒเน
เย พฺราหฺมณา เย จ สมณา อญฺเญ วาปิ วนิพฺพกา
พาหา ปคฺคยฺห ปกฺกนฺทุํ อธมฺโม กิร โภ อิติ
ยถา เวสฺสนฺตโร ราชา ยชมาโน สเก ปุเร
สิวีนํ วจนตฺเถน สมฺหา รฏฺฐา นิรชฺชติ
สตฺต หตฺถิสเต ทตฺวา สพฺพาลงฺการภูสิเต
สุวณฺณกจฺเฉ มาตงฺเค เหมกปฺปนิวาสเส
อารุเฬฺห คามณีเยภิ โตมรงฺกุสปาณิภิ
เอส เวสฺสนฺตโร ราชา สมฺหา รฏฺฐา นิรชฺชติ
สตฺต อสฺสสเต ทตฺวา สพฺพาลงฺการภูสิเต
อาชานิเยว ชาติยา สินฺธเว สีฆวาหเน
อารุเฬฺห คามณีเยภิ อินฺทิยาจาปธาริภิ
เอส เวสฺสนฺตโร ราชา สมฺหา รฏฺฐา นิรชฺชติ
สตฺต รถสเต ทตฺวา สนฺนทฺเธ อุสฺสิตทฺธเช
ทีเป อโถปิ เวยฺยคฺเฆ สพฺพาลงฺการภูสิเต
อารุเฬฺห คามณีเยภิ จาปหตฺเถหิ จมฺมิภิ



เอส เวสฺสนฺตโร ราชา สมฺหา รฏฺฐา นิรชฺชติ
สตฺต อิตฺถีสเต ทตฺวา เอกเมกา รเถ ฐิตา
สนฺนทฺธา นิกฺขรชฺชูหิ สุวณฺเณหิ อลงฺกตา
ปีตาลงฺการา ปีตวสนา ปีตาภรณภูสิตา
อาฬารปฺปมุขา หสุลา สุสญฺญา ตนุมชฺฌิมา
เอส เวสฺสนฺตโร ราชา สมฺหา รฏฺฐา นิรชฺชติ
สตฺต เธนุสเต ทตฺวา สพฺพา กํสุปธาริโน
เอส เวสฺสนฺตโร ราชา สมฺหา รฏฺฐา นิรชฺชติ
สตฺต ทาสีสเต ทตฺวา สตฺต ทาสสตานิ จ
เอส เวสฺสนฺตโร ราชา สมฺหา รฏฺฐา นิรชฺชติ
หตฺถี อสฺเส รเถ ทตฺวา นาริโย จ อลงฺกตา
เอส เวสฺสนฺตโร ราชา สมฺหา รฏฺฐา นิรชฺชติ
ตทาสิ ยํ ภึสนกํ ตทาสิ โลมหํสนํ
มหาทาเน ปทินฺนมฺหิ เมทนี สมกมฺปถ
ตทาสิ ยํ ภึสนกํ ตทาสิ โลมหํสนํ
ยํ ปญฺชลีกโต ราชา สมฺหา รฏฺฐา นิรชฺชติ
อเถตฺถ วตฺตติ สทฺโท ตุมุโล เภรโว มหา
ทาเนน ตํ นีหรนฺติ ปุน ทานํ ททาติ โส




เต สุ มตฺตา กิลนฺตาว สมฺปตนฺติ วนิพฺพกา
นิกฺขมนฺเต มหาราเช สิวีนํ รฏฺฐวฑฺฒเน
อามนฺตยิตฺถ ราชานํ สญฺชยํ ธมฺมิกํ วรํ
อวรุทฺธสิ มํ เทว วงฺกํ คจฺฉามิ ปพฺพตํ
เย หิ เกจิ มหาราช ภูตา เย จ ภวิสฺสเร
อติตฺตาเยว กาเมหิ คจฺฉนฺติ ยมสาธนํ
โสหํ สเก อภิสสึ ยชมาโน สเก ปุเร
สิวีนํ วจนตฺเถน สมฺหา รฏฺฐา นิรชฺชหํ
อฆนฺตํ ปฏิเสวิสฺสํ
วเน วาฬมิคากิณฺเณ ขคฺคทีปินิเสวิเต
อหํ ปุญฺญานิ กโรมิ ตุเมฺห ปงฺกมฺหิ สีทถ
อนุชานาหิ มํ อมฺม ปพฺพชฺชา มม รุจฺจติ
โสหํ สเก อภิสสึ ยชมาโน สเก ปุเร
สิวีนํ วจนตฺเถน สมฺหา รฏฺฐา นิรชฺชหํ
อฆนฺตํ ปฏิเสวิสฺสํ
วเน วาฬมิคากิณฺเณ ขคฺคทีปินิเสวิเต
อหํ ปุญฺญานิ กโรมิ วงฺกํ คจฺฉามิ ปพฺพตํ
อนุชานามิ ตํ ปุตฺต ปพฺพชฺชา เต สมิชฺฌตุ
อยญฺจ มทฺที กลฺยาณี สุสญฺญา ตนุมชฺฌิมา
อจฺฉตํ สห ปุตฺเตหิ กึ อรญฺเญ กริสฺสติ



นาหํ อกามา ทาสึปิ อรญฺญํ เนตุมุสฺสเห
สเจ อิจฺฉติ อเนฺวตุ สเจ นิจฺฉติ อจฺฉตุ
ตโต สุณฺหํ มหาราชา ยาจิตุํ ปฏิปชฺชถ
มา จนฺทนสมาจาเร รโชชลฺลํ อธารยิ
กาสิยานิ ปธาเรตฺวา กุสจีรํ อธารยิ
ทุกฺโข วาโส อรญฺญสฺมึ มา หิ ตฺวํ ลกฺขเณ คมิ
ตมพฺรวิ ราชปุตฺตี มทฺที สพฺพงฺคโสภนา
นาหนฺตํ สุขมิจฺเฉยฺยํ ยํ เม เวสฺสนฺตรํ วินา
ตมพฺรวิ มหาราชา สิวีนํ รฏฺฐวฑฺฒโน
อิงฺฆ มทฺทิ นิสาเมหิ วเน เย โหนฺติ ทุสฺสหา
พหู กีฏา ปฏงฺคา จ มกสา มธุมกฺขิกา
เตปิ ตํ ตตฺถ หึเสยฺยุํ ตนฺเต ทุกฺขตรํ สิยา
อปเร ปสฺส สนฺตาเส นทีนูปนิเสวิเต
สปฺปา อชครา นาม อวิสา เต มหพฺพลา
เต มนุสฺสํ มิคํ วาปิ อปิจาสนฺนมาคตํ
ปริกฺขิปิตฺวา โภเคหิ วสมาเนนฺติ อตฺตโน
อญฺเญปิ กณฺหา ชฏิโน อจฺฉา นาม อฆมฺมิคา
น เตหิ ปุริโส ทิฏฺโฐ รุกฺขมารุยฺห มุจฺจติ
สงฺฆฏฺฏยนฺตา สิงฺคานิ ติกฺขคฺคานิ ปหาริโน
มหิสา วิจรนฺเตตฺถ นทึ โสตุมฺพรํ ปติ



ทิสฺวา มิคานํ ยูถานํ ควํ สญฺจริตํ วเน
เธนุว วจฺฉคิทฺธาว กถํ มทฺทิ กริสฺสสิ
ทิสฺวา สมฺปติเต โฆเร ทุมฺมคฺเคสุ ปฺลวงฺคเม
อเขตฺตญฺญาย เต มทฺทิ ภวิสฺสเต มหพฺภยํ
ยา ตฺวํ สิวาย สุตฺวาน มุหุํ อุตฺตสเต ปุเร
สา ตฺวํ วงฺกํ อนุปฺปตฺตา กถํ มทฺทิ กริสฺสสิ
ฐิเต มชฺฌนฺติเก กาเล สนฺนิสินฺเนสุ ปกฺขิสุ
สุณเตว พฺรหารญฺญํ ตตฺถ กึ คนฺตุมิจฺฉสิ
ตมพฺรวิ ราชปุตฺตี มทฺที สพฺพงฺคโสภนา
ยานิ เอตานิ อกฺขาสิ วเน ปฏิภยานิ เม
สพฺพานิ อภิสมฺโภสฺสํ คจฺฉญฺเญว รเถสภ
กาสํ กุสํ โปตกิลํ อุสิรํ มุญฺชปพฺพชํ
อุรสา ปนูทหิสฺสามิ นาสฺส เหสฺสามิ ทุนฺนยา
พหูหิ วตฺตจริยาหิ กุมารี วินฺทเต ปตึ
อุทรสฺสุปโรเธน โคหนุเวฏฺฐเนน จ
อคฺคิสฺส ปาริจริยาย อุทกุมฺมุชฺชเนน จ
เวธพฺยํ กฏุกํ โลเก คจฺฉญฺเญว รเถสภ
อปิสฺสา โหติ อปฺปตฺโต อุจฺฉิฏฺฐํ ปริภุญฺชิตุํ
โย นํ หตฺเถ คเหตฺวาน อกามํ ปริกฑฺฒติ
เวธพฺยํ กฏุกํ โลเก คจฺฉญฺเญว รเถสภ




เกสคฺคหณมุกฺเขปา ภูมฺยา จ ปริสุมฺภนา
ทตฺวา จ โน ปกฺกมติ พหุํ ทุกฺขํ อนปฺปกํ
เวธพฺยํ กฏุกํ โลเก คจฺฉญฺเญว รเถสภ
สุกฺกจฺฉวี เวธเวรา ทตฺวา สุภคฺคมานิโน
อกามํ ปริกฑฺฒนฺติ อุลูกญฺเญว วายสา
เวธพฺยํ กฏุกํ โลเก คจฺฉญฺเญว รเถสภ
อปิ ญาติกุเล ผีเต กํสปฺปชฺโชตเน วสํ
เนวาติวากฺยํ น ลเภ ภาตูหิ สขินีหิ จ
เวธพฺยํ กฏุกํ โลเก คจฺฉญฺเญว รเถสภ
นคฺคา นที อนูทกา นคฺคํ รฏฺฐํ อราชิกํ
อิตฺถีปิ วิธวา นคฺคา ยสฺสาปิ ทส ภาตโร
เวธพฺยํ กฏุกํ โลเก คจฺฉญฺเญว รเถสภ
ธโช รถสฺส ปญฺญาณํ ธูโม ปญฺญาณมคฺคิโน
ราชา รฏฺฐสฺส ปญฺญาณํ ภตฺตา ปญฺญาณมิตฺถิยา
เวธพฺยํ กฏุกํ โลเก คจฺฉญฺเญว รเถสภ
ยา ทลิทฺที ทลิทฺทสฺส อฑฺฒา อฑฺฒสฺส กิตฺติมา
ตํ เว เทวา ปสํสนฺติ ทุกฺกรํ หิ กโรติ สา
สามิกํ อนุพนฺธิสฺสํ สทา กาสายวาสินี
ปฐพฺยาปิ อภิชฺชนฺตฺยา เวธพฺยํ กฏุกิตฺถิยา
อปิ สาครปริยนฺตํ พหุวิตฺตธรํ มหึ



นานารตนปริปูรํ นิจฺเฉ เวสฺสนฺตรํ วินา
กถนฺนุ ตาสํ หทยํ สุขรา วต อิตฺถิโย
ยา สามิเก ทุกฺขิตมฺหิ สุขมิจฺฉนฺติ อตฺตโน
นิกฺขมนฺเต มหาราเช สิวีนํ รฏฺฐวฑฺฒเน
ตมหํ อนุพนฺธิสฺสํ สพฺพกามทโท หิ เม
ตมพฺรวี มหาราชา มทฺทึ สพฺพงฺคโสภนํ
อิเม เต ทหรา ปุตฺตา ชาลี กณฺหาชินา จุโภ
นิกฺขิปฺป ลกฺขเณ คจฺฉ มยนฺเต โปสยามเส
ตมพฺรวี ราชปุตฺตี มทฺที สพฺพงฺคโสภนา
ปิยา เม ปุตฺตกา เทว ชาลี กณฺหาชินา จุโภ
ตฺยมฺหํ ตตฺถ รมิสฺสนฺติ อรญฺเญ ชีวิโสกินํ
ตมพฺรวี มหาราชา สิวีนํ รฏฺฐวฑฺฒโน
สาลีนโมทนํ ภุตฺวา สุจิมํสูปเสจนํ
รุกฺขผลานิ ภุญฺชนฺตา กถํ กาหนฺติ ทารกา
ภุตฺวา สตปเล กํเส โสวณฺเณ สตราชิเก
รุกฺขปตฺเตสุ ภุญฺชนฺตา กถํ กาหนฺติ ทารกา
กาสิยานิ จ ธาเรตฺวา โขมโกทุมฺพรานิ จ
กุสจีรานิ ธาเรนฺตา กถํ กาหนฺติ ทารกา
วยฺหาหิ ปริยายิตฺวา สิวิกาย รเถน จ
ปตฺติกา ปริธาวนฺตา กถํ กาหนฺติ ทารกา


กูฏาคาเร สยิตฺวาน นิวาเต ผุสิตคฺคเฬ
สยนฺตา รุกฺขมูลสฺมึ กถํ กาหนฺติ ทารกา
ปลฺลงฺเกสุ สยิตฺวาน โคนเก จิตฺรสนฺถเต
สยนฺตา ติณสนฺถาเร กถํ กาหนฺติ ทารกา
คนฺธเกน วิลิมฺปิตฺวา อคฺคลุจนฺทเนน จ
รโชชลฺลานิ ธาเรนฺตา กถํ กาหนฺติ ทารกา
จามรีโมรหตฺเถหิ วีชิตงฺคา สุเข ฐิตา
ผุฏฺฐา ฑํเสหิ มกเสหิ กถํ กาหนฺติ ทารกา
ตมพฺรวี ราชปุตฺตี มทฺที สพฺพงฺคโสภนา
มา เทว ปริเทวสิ มา จ ตฺวํ วิมโน อหุ
ยถา มยํ ภวิสฺสาม ตถา เหสฺสนฺติ ทารกา
อิทํ วตฺวาน ปกฺกามิ มทฺที สพฺพงฺคโสภนา
สิวิมคฺเคน อเนฺวสิ ปุตฺเต อาทาย ลกฺขณา
ตโต เวสฺสนฺตโร ราชา ทานํ ทตฺวาน ขตฺติโย
ปิตุ มาตุญฺจ วนฺทิตฺวา กตฺวา จ นํ ปทกฺขิณํ
จตุวาหึ รถํ ยุตฺตํ สีฆมารุยฺห สนฺทนํ
อาทาย ปุตฺต ทารญฺจ วงฺกํ ปายาสิ ปพฺพตํ
ตโต เวสฺสนฺตโร ราชา เยนาสิ พหุโก ชโน
อามนฺต โข ตํ คจฺฉาม อโรคา โหนฺตุ ญาตโย
นิกฺขมิตฺวาน นครา นิวตฺติตฺวา วิโลกิเต



ตทาปิ ปฐวี กมฺปิ สิเนรุวนวฏํสกา
อิงฺฆ มทฺทิ นิสาเมหิ รมฺมรูปํว ทิสฺสติ
อาวาโส สิวิเสฏฺฐสฺส เปตฺติกํ ภวนํ มม
ตํ พฺราหฺมณา อนฺวคมม เต ตํ อสฺเส อยาจิสุํ
ยาจิโต ปฏิปาเทสิ จตุนฺนํ จตุโร หเย
อิงฺฆ มทฺทิ นิสาเมหิ จิตฺตรูปํ น ทิสฺสติ
มิคา โรหิจฺจวณฺเณน ทกฺขิณสฺสา วหนฺติ มํ
อเถตฺถ ปญฺจโม อาคา โส ตํ รถมยาจถ
ตสฺส ตํ ปฏิยาทาสิ น จสฺสุ ปหโต มโน
ตโต เวสฺสนฺตโร ราชา โอโรเปตฺวา สกํ ชนํ
อสฺสาสยิ อสฺสรถํ พฺราหฺมณสฺส ธเนสิโน
ตฺวํ มทฺทิ กณฺหํ คณฺหาหิ ลหุกา เอสา กนิฏฺฐกา
อหํ ชาลึ คเหสฺสามิ ครุโก ภาติโก หิ โส
ราชา กุมารมาทาย ราชปุตฺตี จ ทาริกํ
สมฺโมทมานา ปกฺกามม อญฺญมญฺญํ ปิยํวทา
ทานกณฺฑํ นาม
ยทิ เกจิ มนุชา เอนฺติ อนุมคฺเค ปฏิปเถ
มคฺคนฺเต ปฏิปุจฺฉาม กุหึ วงฺกตปพฺพโต
เต ตตฺถ อเมฺห ปสฺสิตฺวา กลูนํ ปริเทวยุํ



ทุกฺขนฺเต ปฏิเวเทนฺติ ทูเร วงฺกตปพฺพโต
ยทิ ปสฺสนฺติ ปวเน ทารกา ผลิเต ทุเม
เตสํ ผลานํ เหตุมฺหิ อุปโรทนฺติ ทารกา
โรทนฺเต ทารเก ทิสฺวา อุพฺพิคฺคา วิปุลา ทุมา
สยเมโวนมิตฺวาน อุปคจฺฉนฺติ ทารเก
อิทํ อจฺเฉรกํ ทิสฺวา อพฺภูตํ โลมหํสนํ
สาธุการํ ปวตฺเตสิ มทฺที สพฺพงฺคโสภนา
อจฺเฉรํ วต โลกสฺมึ อพฺภูตํ โลมหํสนํ
เวสฺสนฺตรสฺส เตเชน สยเมโวนตา ทุมา
สงฺขิปึสุ ปถํ ยกฺขา อนุกมฺปาย ทารเก
นิกฺขนฺตทิวเสเนว เจตรฏฺฐมุปาคมม
เต คนฺตฺวา ทีฆมทฺธานํ เจตรฏฺฐมุปาคมม
อิทฺธํ ผีตํ ชนปทํ พหุมํสสุโรทกํ
เจติโย ปริกรึสุ ทิสฺวา ลกฺขณมาคตํ
สุขุมาลี วตายยฺยา ปตฺติกา ปริธาวติ
วยฺหาหิ ปริยายิตฺวา สิวิกาย รเถน จ
สาชฺช มทฺที อรญฺญสฺมึ ปตฺติกา ปริธาวติ
ตํ ทิสฺวา เจตปาโมกฺขา โรทมานา อุปาคมม
กจฺจิ นุ เทว กุสลํ กจฺจิ เทว อนามยํ



กจฺจิ ปิตา อโรคา เต สิวีนญฺจ อนามยํ
โก เต พลํ มหาราช โก นุ เต รถมณฺฑลํ
อนสฺสโก อรถโก ทีฆมทฺธานมาคโต
กจฺจามิตฺเตหิ ปกโต อนุปฺปตฺโตสิมํ ทิสํ
กุสลญฺเจว เม สมฺมา อโถ สมฺมา อนามยํ
อโถ ปิตา อโรคา เม สิวีนญฺจ อนามยํ
อหํ หิ กุญฺชรํ ทชฺชํ อีสาทนฺตํ อุรุฬฺหวํ
เขตฺตญฺญญ สพฺพยุทฺธานํ สพฺพเสตํ คชุตฺตมํ
ปณฺฑุกมฺพลสญฺฉนฺนํ ปภินฺนํ สตฺตุมทฺทนํ
ทนฺตึ สวาลวีชนึ เสตํ เกลาสสาทิสํ
สเสตจฺฉตฺตํ สุปตฺเถยฺยํ สาถพฺพนํ สหตฺถิปํ
อคฺคยานํ ราชวาหึ พฺราหฺมณานํ อทาสหํ
ตสฺมึ เม สิวิโย กุทฺธา ปิตา จุปหโตมโน
อวรุทฺธสิ มํ ราชา วงฺกํ คจฺฉามิ ปพฺพตํ
โอกาสํ สมฺมา ชานาถ วเน ยตฺถ วเสมฺหเส
สฺวาคตนฺเต มหาราช อโถ เต อทุราคตํ
อิสฺสโรสิ อนุปฺปตฺโต ยํ อิธตฺถิ ปเวทย
สากํ ภึสํ มธุํ มํสํ สุทฺธํ สาลีนโมทนํ
ปริภุญฺช มหาราช ปาหุโน โนสิ อาคโต



ปฏิคฺคหิตํ ยํ ทินฺนํ สพฺพสฺส อคฺฆิยํ กตํ
อวรุทฺธสิ มํ ราชา วงฺกํ คจฺฉามิ ปพฺพตํ
โอกาสํ สมฺมา ชานาถ วเน ยตฺถ วเสมฺหเส
อิเธว ตาว อจฺฉสฺสุ เจตรฏฺเฐ รเถสภ
ยาว เจตา คมิสฺสนฺติ รญฺโญ สนฺติก ยาจิตุํ
นิชฺฌาเปตุํ มหาราชํ สิวีนํ รฏฺฐวฑฺฒนํ
ตํ ตํ เจตา ปุรกฺขิตฺวา ปตีตา ลทฺธปจฺจยา
ปริวาเรตฺวาน คจฺฉนฺติ เอวํ ชานาหิ ขตฺติย
มา โว รุจิตฺถ คมนํ รญฺโญ สนฺติก ยาจิตุํ
นิชฺฌาเปตุํ มหาราชํ ราชาปิ ตตฺถ นิสฺสโร
อจฺจุคฺคตา หิ สิวิโย พลคฺคา เนคมา จ เย
เต ปธํเสตุมิจฺฉนฺติ ราชานํ มม การณา
สเจ เอสา ปวตฺเตตฺถ รฏฺฐสฺมึ รฏฺฐวฑฺฒน
อิเธว รชฺชํ กาเรหิ เจเตหิ ปริวาริโต
อิทฺธํ ผีตญฺจิทํ รฏฺฐํ อิทฺโธ ชนปโท มหา
มตึ กโรหิ ตฺวํ เทว รชฺชสฺสมนุสาสิตุํ
น เม ฉนฺโท มติ อตฺถิ รชฺชสฺสมนุสาสิตุํ
ปพฺพาชิตสฺส รฏฺฐสฺมา เจตปุตฺตา สุณาถ เม
อตุฏฺฐา สิวิโย อสฺสุ พลคฺคา เนคมา จ เย
ปพฺพาชิตสฺส รฏฺฐสฺมา เจตา รชฺเชภิเสจยุํ



อสมฺโมทิยํปิ โว อสฺส อจฺจนฺตํ มม การณา
สิวีหิ ภณฺฑนญฺจาปิ วิคฺคโห เม น รุจฺจติ
อถสฺส ภณฺฑนํ โฆรํ สมฺปหาโร อนปฺปโก
เอกสฺส การณา มยฺหํ หึเสยฺย พหุโก ชโน
ปฏิคฺคหิตํ ยํ ทินฺนํ สพฺพสฺส อคฺฆิยํ กตํ
อวรุทฺธสิ มํ ราชา วงฺกํ คจฺฉามิ ปพฺพตํ
โอกาสํ สมฺมา ชานาถ วเน ยตฺถ วเสมฺหเส
ตคฺฆ เต มยมกฺขาม ยถาปิ กุสลา ตถา
ราชิสี ยตฺถ สมฺมนฺติ อาหุตคฺคี สมาหิตา
เอส เสโล มหาราช ปพฺพโต คนฺธมาทโน
ยตฺถ ตฺวํ สห ปุตฺเตหิ สห ภริยาย จจฺฉสิ
ตํ เจตา อนุสาสึสุ อสฺสุเนตฺตา รุทมฺมุขา
อิโต คจฺฉ มหาราช อุชุํ เยนุตฺตรามุโข
อถ ทกฺขสิ ภทฺทนฺเต เวปุลฺลํ นาม ปพฺพตํ
นานาทุมคณากิณฺณํ สีตจฺฉายํ มโนรมํ
ตมติกฺกมฺม ภทฺทนฺเต อถ ทกฺขสิ อาปกํ
นทึ เกตุมตึ นาม คมฺภีรํ คิริคพฺภรํ
ปุถุโลมมจฺฉากิณฺณํ สุปติตฺถํ มโหทกํ
ตตฺถ นฺหาตฺวา ปิวิตฺวา จ อสฺสาเสตฺวา สปุตฺตเก
อถ ทกฺขสิ ภทฺทนฺเต นิโคฺรธํ มธุวิปฺผลํ


รมฺมเก สิขเร ชาตํ สีตจฺฉายํ มโนรมํ
อถ ทกฺขสิ ภทฺทนฺเต นาลิกํ นาม ปพฺพตํ
นานาทิชคณากิณฺณํ เสลํ กึปุริสายุตํ
ตสฺส อุตฺตรปุพฺเพน มุจลินฺโท นาม โส สโร
ปุณฺฑรีเกหิ สญฺฉนฺโน เสตโสคนฺธิเยหิ จ
โส วนํ เมฆสงฺกาสํ ธุวํ หริตสทฺทลํ
สีโหวามิสเปกฺขีว วนสณฺฑํ วิคาหิย
ปุปฺผรุกฺเขหิ สญฺฉนฺนํ ผลรุกฺเขหิ จูภยํ
ตตฺถ พินฺทุสฺสรา วคฺคู นานาวณฺณา พหู ทิชา
กูชนฺตมุปกูชนฺติ อุตุสมฺปุปฺผิเต ทุเม
คนฺตฺวา คิริวิทุคฺคานิ นทีนํ ปภวานิ จ
โส อทฺทส โปกฺขรณึ กรญฺชกกุธายุตํ
ปุถุโลมมจฺฉากิณฺณํ สุปติตฺถํ มโหทกํ
สมญฺจ จตุรสฺสญฺจ สาธุํ อปฺปฏิคนฺธิยํ
ตสฺสา อุตฺตรปุพฺเพน ปณฺณสาลํ อมาปย
ปณฺณสาลํ อมาเปตฺวา อุญฺฉาจริยาย อีหถ
วนปฺปเวสนํ นาม
อหุ วาสี กลิงฺเคสุ ชูชโก นาม พฺราหฺมโณ
ตสฺสาปิ ทหรา ภริยา นาเมนามิตฺตตาปนา
ตา นํ ตตฺถ คตาโวจุํ นทีอุทกหาริยา



ถิโย นํ ปริภาสึสุ สมาคนฺตฺวา กุตูหลา
อมิตฺตา นูน เต มาตา อมิตฺโต นูน เต ปิตา
เย ตํ ชิณฺณสฺส ปาทํสุ เอวํ ทหริยํ สตึ
อหิตํ วต เต ญาตี มนฺตยึสุ รโหคตา
เย ตํ ชิณฺณสฺส ปาทํสุ เอวํ ทหริยํ สตึ

ทุกฺกฏํ วต เต ญาตี มนฺตยึสุ รโหคตา
เย ตํ ชิณฺณสฺส ปาทํสุ เอวํ ทหริยํ สตึ
ปาปกํ วต เต ญาตี มนฺตยึสุ รโหคตา
เย ตํ ชิณฺณสฺส ปาทํสุ เอวํ ทหริยํ สตึ
อมนาปํ วต เต ญาตี มนฺตยึสุ รโหคตา
เย ตํ ชิณฺณสฺส ปาทํสุ เอวํ ทหริยํ สตึ
อมนาปวาสํ วสิ ชิณฺเณน ปตินา สห
ยา ตฺวํ วสสิ ชิณฺณสฺส มตนฺเต ชีวิตา วรํ
น หิ นูน ตุยฺหํ กลฺยาณี ปิตา มาตา จ โสภเน
อญฺญํ ภตฺตารํ วินฺทึสุ
เย ตํ ชิณฺณสฺส ปาทํสุ เอวํ ทหริยํ สตึ
ทุยิฏฺฐนฺเต นวมิยํ อกตํ อคฺคิหุตฺตกํ
เย ตํ ชิณฺณสฺส ปาทํสุ เอวํ ทหริยํ สตึ
สมเณ พฺราหฺมเณ นูน พฺรหฺมจริยปรายเน





สา ตฺวํ โลเก อภิสฺสสิ สีลวนฺเต พหุสฺสุเต
ยา ตฺวํ วสสิ ชิณฺณสฺส เอวํ ทหริยํ สตึ
น ทุกฺขํ อหินา ทฏฺฐํ น ทุกฺขํ สตฺติยา หตํ
ตญฺจ ทุกฺขญฺจ ติปฺปญฺจ ยํ ปสฺเส ชิณฺณกํ ปตึ
นตฺถิ ขิฑฺฑา นตฺถิ รติ ชิณฺเณน ปตินา สห
นตฺถิ อลฺลาปสลฺลาโป ชคฺฆิตมฺปิ น โสภติ
ยทา จ ทหโร ทหรา มนฺตยึสุ รโหคตา
สพฺเพ โสกา วินสฺสนฺติ เยเกจิ หทยสฺสิตา
ทหรา ตฺวํ รูปวตี ปุริสานํภิปตฺถิตา
คจฺฉ ญาติกุเล อจฺฉ กึ ชิณฺโณ รมยิสฺสติ
น เต พฺราหฺมณ คจฺฉามิ นทึ อุทกหาริยา
ถิโย มํ ปริภาสนฺติ ตยา ชิณฺเณน พฺราหฺมณ
มา เม ตฺวํ อกรา กมฺมํ มา เม อุทกมาหริ
อหํ อุทกมาหิสฺสํ มา โภตี กุปฺปิตา อหุ
นาหํ ตมฺหิ กุเล ชาตา ยํ ตฺวํ อุทกมาหเร
เอวํ พฺราหฺมณ ชานาหิ น เต วจฺฉามิหํ ฆเร
สเจ เม ทาสํ ทาสึ วา นานยิสฺสสิ พฺราหฺมณ
เอวํ พฺราหฺมณ ชานาหิ น เต วจฺฉามิ สนฺติเก
นตฺถิ เม สิปฺปฏฺฐานํ วา ธนํ ธญฺญญฺจ พฺราหฺมณิ




กุโตหํ ทาสํ ทาสึ วา อานยิสฺสามิ โภติยา
อหํ โภตึ อุปฏฺฐิสฺสํ มา โภตี กุปฺปิตา อหุ
เอหิ เต อหมกฺขิสฺสํ ยถา เม วจนํ สุตํ
เอส เวสฺสนฺตโร ราชา วงฺเก วสติ ปพฺพเต
ตํ ตฺวํ คนฺตฺวาน ยาจสฺสุ ทาสํ ทาสิญฺจ พฺราหฺมณ
โส เต ทสฺสติ ยาจิโต ทาสํ ทาสิญฺจ ขตฺติโย
ชิณฺโณหมสฺมิ ทุพฺพโล ทีโฆ จทฺธา สุทุคฺคโม
มา โภตี ปริเทเวสิ มา โภตี วิมนา อหุ
อหํ โภตึ อุปฏฺฐิสฺสํ มา โภตี กุปฺปิตา อหุ
ยถา อคนฺตฺวา สงฺคามํ อยุทฺเธว ปราชิโต
เอวเมว ตุวํ พฺรหฺเม อคนฺตฺวาว ปราชิโต
สเจ เม ทาสํ ทาสึ วา นานยิสฺสสิ พฺราหฺมณ
เอวํ พฺราหฺมณ ชานาหิ น เต วจฺฉามิหํ ฆเร
อมนาปนฺเต กริสฺสามิ ตนฺเต ทุกฺขํ ภวิสฺสติ
นกฺขตฺเต อุตุปุพฺเพสุ ยทา มํ ทกฺขสิลงฺกตํ
อญฺเญหิ สทฺธึ รมมานํ ตนฺเต ทุกฺขํ ภวิสฺสติ
อทสฺสเนน มยฺหนฺเต ชิณฺณสฺส ปริเทวโต
ภิยฺโย วงฺกา ปลิตา จ พหู เหสฺสนฺติ พฺราหฺมณ
ตโต โส พฺราหฺมโณ ภีโต พฺราหฺมณิยา วสานุโค
อฏฺฏิโต กามราเคน พฺราหฺมณึ เอตทพฺรวิ



ปาเถยฺยํ เม กโรหิ ตฺวํ สงฺกุลา สงฺคุฬานิ จ
มธุปิณฺฑิกา จ สุกตาโย สตฺตุภตฺตญฺจ พฺราหฺมณิ
อานยิสฺสํ เมถุนเก อุโภ ทาสกุมารเก
เต จ ปริจริสฺสนฺติ รตฺตินฺทิวมตนฺทิตา
อิทํ วตฺวา พฺรหฺมพนฺธุ ปฏิมุญฺจิ อุปาหนํ
ตโต โส มนฺตยิตฺวาน ภริยํ กตฺวา ปทกฺขิณํ
ปกฺกามิ โส รุณฺณมุโข พฺราหฺมโณ สหิตพฺพโต
สิวีนํ นครํ ผีตํ ทาสปริเยสนญฺจรํ
โส ตตฺถ คนฺตฺวา อวจาสิ เย ตตฺถาสุํ สมาคตา
กุหึ เวสฺสนฺตโร ราชา กตฺถ ปสฺเสมุ ขตฺติยํ
เต ชนา ตํ อวจึสุ เย ตตฺถาสุํ สมาคตา
ตุเมฺหหิ พฺรหฺเม ปกโต อติทาเนน ขตฺติโย
ปพฺพาชิโต สกา รฏฺฐา วงฺเก วสติ ปพฺพเต
ตุเมฺหหิ พฺรหฺเม ปกโต อติทาเนน ขตฺติโย
อาทาย ปุตฺตทารญฺจ วงฺเก วสติ ปพฺพเต
โส โจทิโต พฺราหฺมณิยา พฺราหฺมโณ กามคิทฺธิมา
อฆนฺตํ ปฏิเสวิตฺถ
วเน วาฬมิคากิณฺเณ ขคฺคทีปินิเสวิเต
อาทาย เวลุวํ ทณฺฑํ อคฺคิหุตฺตํ กมณฺฑลุํ
โส ปาวิสิ พฺรหารญฺญํ ยตฺถ อสฺโสสิ กามทํ



ตํ ปวิฏฺฐํ พฺรหารญฺญํ โกกา นํ ปริวารยุํ
วิกฺกนฺทิ โส วิปฺปนฏฺโฐ ทูเร ปนฺถา อปกฺกมิ
ตโต โส พฺราหฺมโณ คนฺตฺวา โภคลุทฺโธ อสญฺญโต
วงฺกสฺโสหรเณ นฏฺโฐ สุนเขหิ ปริวาริโต
รุกฺขสฺมิญฺจ นิสินฺโน ว - อิมา คาถา
อภาสโก ราชปุตฺตํ นิสภํ ชยนฺตมปราชิตํ
ภเย เขมสฺส ทาตารํ โก เม เวสฺสนฺตรํ วิทู
โย ยาจตํ ปติฏฺฐาสิ ภูตานํ ธรณีริว
ธรณูปมํ มหาราชํ โก เม เวสฺสนฺตรํ วิทู
โย ยาจตํ คตี อาสิ สวนฺตีนํว สาคโร
อุทธูปมํ มหาราชํ โก เม เวสฺสนฺตรํ วิทู
กลฺยาณติตฺถํ สุปิวํ สีตูทกํ มโนรมํ
ปุณฺฑรีเกหิ สญฺฉนฺนํ ยุตฺตํ กิญฺชกฺขเรณุนา
รหทูปมํ มหาราชํ โก เม วสฺสนฺตรํ วิทู
อสฺสตฺถํว ปเถ ชาตํ สีตจฺฉายํ มโนรมํ
สมนฺตานํ วิสเมตารํ กิลนฺตานํ ปฏิคฺคหํ
ตถูปมํ มหาราชํ โก เม เวสฺสนฺตรํ วิทู
นิโคฺรธํว ปเถ ชาตํ สีตจฺฉายํ มโนรมํ




สนฺตานํ วิสเมตารํ กิลนฺตานํ ปฏิคฺคหํ
ตถูปมํ มหาราชํ โก เม เวสฺสนฺตรํ วิทู
อมฺพํ อิว ปเถ ชาตํ สีตจฺฉายํ มโนรมํ
สนฺตานํ วิสเมตารํ กิลนฺตานํ ปฏิคฺคหํ
ตถูปมํ มหาราชํ โก เม เวสฺสนฺตรํ วิทู
สาลํ อิว ปเถ ชาตํ สีตจฺฉายํ มโนรมํ
สนฺตานํ วิสเมตารํ กิลนฺตานํ ปฏิคฺคหํ
ตถูปมํ มหาราชํ โก เม เวสฺสนฺตรํ วิทู
ทุมํ อิว ปเถ ชาตํ สีตจฺฉายํ มโนรมํ
สนฺตานํ วิสเมตารํ กิลนฺตานํ ปฏิคฺคหํ
ตถูปมํ มหาราชํ โก เม เวสฺสนฺตรํ วิทู
เอวญฺจ เม วิลปโต ปวิฏฺฐสฺส พฺรหาวเนน
อหํ ชานนฺติ โย วชฺชา นนฺทึ โส ชนเย มม
เอวญฺจ เม วิลปโต ปวิฏฺฐสฺส พฺรหาวเน
อหํ ชานนฺติ โย วชฺชา เวสฺสนฺตรนิวาสนํ
ตาย โส เอกวาจาย ปสเว ปุญฺญํ อนปฺปกํ
ตสฺส เจโต ปฏิสฺโสสิ อรญฺญํ ลุทฺทโก จโร
ตุเมฺหหิ พฺรหฺเม ปกโต อติทาเนน ขตฺติโย
ปพฺพาชิโต สกา รฏฺฐา วงฺเก วสติ ปพฺพเต
ตุเมฺหหิ พฺรหฺเม ปกโต อติทาเนน ขตฺติโย



อาทาย ปุตฺตทารญฺจ วงฺเก วสติ ปพฺพเต
อกิจฺจการี ทุมฺเมโธ รฏฺฐา วิวนมาคโต
ราชปุตฺตํ คเวสนฺโต พโก มจฺฉมิโวทเก
ตสฺส ตฺยาหํ น ทสฺสามิ ชีวิตํ อิธ พฺราหฺมณ
อยํ หิ เต มยา นุนฺโน สโร ปาสฺสติ โลหิตํ
สิโร เต วชฺฌยิตฺวาน หทยํ เฉตฺวา สพนฺธนํ
ปนฺถสกุณํ ยชิสฺสามิ ตุยฺหํ มํเสน พฺราหฺมณ
ตุยฺหํ มํเสน เมเทน มตฺถเกน จ พฺราหฺมณ
อาหุตึ ปคฺคเหสฺสามิ เฉตฺวาน หทยํ ตว
ตํ เม สุยิฏฺฐํ สุหุตํ ตุยฺหํ มํเสน พฺราหฺมณ
น จ ตฺวํ ราชปุตฺตสฺส ภริยํ ปุตฺเต จ เนสฺสสิ
อวชฺโฌ พฺราหฺมโณ ทูโต เจตปุตฺต สุโณหิ เม
ตสฺมา หิ ทูตํ น หนฺติ เอส ธมฺโม สนนฺตโน
นิชฺฌตฺตา สิวิโย สพฺเพ ปิตา นํ ทฏฺฐุมิจฺฉติ
มาตา จ ทุพฺพลา ตสฺส อจิรา จกฺขูนิ ชียเร
เตสาหํ ปหิโต ทูโต เจตปุตฺต สุโณหิ เม
ราชปุตฺตํ นยิสฺสามิ ยทิ ชานาสิ สํส เม
ปิยสฺส เม ปิโย ทูโต ปุณฺณปตฺตํ ททามิ เต
อิมญฺจ มธุโน ตุมฺพํ มิคสตฺถิญฺจ พฺราหฺมณ



ตญฺจ เต เทสมกฺขิสฺสํ ยตฺถ สมฺมติ กามโท
ชูชกปพฺพํ นาม
เอส เสโล มหาพฺรเหฺม ปพฺพโต คนฺธมาทโน
ยตฺถ เวสฺสนฺตโร ราชา สห ปุตฺเตหิ สมฺมติ
ธาเรนฺโต พฺราหฺมณวณฺณํ อาสทญฺจ มสญฺชฏํ
จมฺมวาสี ฉมา เสติ ชาตเวทํ นมสฺสติ
เอเต นีลา ปทิสฺสนฺติ นานาผลธรา ทุมา
อุคฺคตา อพฺภกูฏาว นีลา อญฺชนปพฺพตา
ธวสฺสกณฺณา ขทิรา สาลา ผนฺทนมาลุวา
สมฺปเวเธนฺติ วาเตน สกึ ปีตาว มาณวา
อุปริ ทุมปริยาเยสุ สงฺคีติโยว สุยฺยเร
นชฺชุหา โกกิลา สงฺฆา สมฺปตนฺติ ทุมา ทุมํ
อวฺหยนฺเตว คจฺฉนฺตํ สาขาปตฺตสมีริตา
รมยนฺเตว อาคนฺตุํ โมทยนฺติ นิวาสนํ
ยตฺถ เวสฺสนฺตโร ราชา สห ปุตฺเตหิ สมฺมติ
ธาเรนฺโต พฺราหฺมณวณฺณํ อาสทญฺจ มสญฺชฏํ
จมฺมวาสี ฉมา เสติ ชาตเวทํ นมสฺสติ
อมฺพา กปิตฺถา ปนสา สาลา ชมฺพู วิเภทกา
หรีตกี อามลกา อสฺสตฺถา พทรานิ จ



จารุติมฺพรุกฺขา เจตฺถ นิโคฺรธา จ กปิตฺถนา
มธุมธุกา เถวนฺติ นีเจ ปกฺกา จุทุมฺพรา
ปาเรวตา ภเวยฺยา จ มุทฺทิกา จ มธุตฺถิกา
มธุํ อเนลกํ ตตฺถ สกมาทาย ภุญฺชเร
อญฺเญตฺถ ปุปฺผิตา อมฺพา อญฺเญ ติฏฺฐนฺติ โทวิลา
อญฺเญ อามา จ ปกฺกา จ ภิงฺควณฺณา ตทูภยํ
อเถตฺถ เหฏฺฐา ปุริโส อมฺพปกฺกานิ คณฺหติ
อามานิ เจว ปกฺกานิ วณฺณคนฺธรสุตฺตมา
อเตว เม อจฺฉริยํ หิงฺกาโร ปฏิภาติ มํ
เทวานมิว อาวาโส โสภติ นนฺทนูปโม
วิเภทกา นาฬิเกรา ขชฺชุรีนํ พฺรหาวเน
มาลาว คนฺถิตา ฐนฺติ ธชคฺคาเนว ทิสฺสเร
นานาวณฺเณหิ ปุปฺเผหิ นภํ ตารา จิตามิว
กุฏชี กุฏฺฐตคฺครา ปาฏลิโย จ ปุปฺผิตา
ปุนฺนาคา คิริปุนฺนาคา โกวิฬารา จ ปุปฺผิตา
อุทฺธาลกา โสมรุกฺขา อครุภลฺลิยา พหู
ปตฺตชีวา จ กุกฺกุฏา อสนา เจตฺถ ปุปฺผิตา
กุฏชา สลฬา นีปา โกสมฺพลพุชา ธวา
สาลา จ ปุปฺผิตา ตตฺถ ปลาลขลสนฺนิภา




ตสฺสาวิทูเร โปกฺขรณี ภูมิภาเค มโนรเม
ปทุมุปฺปลสญฺฉนฺนา เทวานมิว นนฺทเน
อเถตฺถ ปุปฺผรสมตฺตา โกกิลา มญฺชุภาณิกา
อภินาเทนฺติ ตํ วนํ อุตุสมฺปุปฺผิเต ทุเม
ภสฺสนฺติ มกรนฺเทหิ โปกฺขเร โปกฺขเร มธู
อเถตฺถ วาตา วายนฺติ ทกฺขิณา อถ ปจฺฉิมา
ปทุมกิญฺชกฺขเรณูหิ โอกิณฺโณ โหติ อสฺสโม
ถูลา สิงฺฆาฏกา เจตฺถ สสาทิยา ปสาทิยา
มจฺฉกจฺฉปพฺยาวิธา พหู เจตฺถ มุปยานกา
มธุํ ภึเสหิ สวติ ขีรํ สปฺปิ มุฬาลิภิ
สุรภิ ตํ วนํ วาติ นานาคนฺธสเมริตํ
สมฺโมทิเตว คนฺเธน ปุปฺผสาขาหิ ตํ วนํ
ภมรา ปุปฺผคนฺเธน สมนฺตามภินาทิตา
อเถตฺถ สกุณา สนฺติ นานาวณฺณา พหู ทิชา
โมทนฺติ สห ภริยาหิ อญฺญมญฺญํ ปกูชิโน
นนฺทิกา ชีวปุตฺตา จ ชีวปุตฺตา ปิยา จ โน
ปิยา ปุตฺตา ปิยา นนฺทา ทิชา โปกฺขรณีฆรา
มาลาว คนฺถิตา ฐนฺติ ธชคฺคาเนว ทิสฺสเร
นานาวณฺเณหิ ปุปฺเผหิ กุสเลหิ สุคนฺถิตา




ยตฺถ เวสฺสนฺตโร ราชา สห ปุตฺเตหิ สมฺมติ
ธาเรนฺโต พฺราหฺมณวณฺณํ อาสทญฺจ มสญฺชฏํ
จมฺมวาสี ฉมา เสติ ชาตเวทํ นมสฺสติ
อิทญฺจ เม สตฺตุภตฺตํ มธุนา ปฏิสํยุตํ
มธุปิณฺฑิกา จ สุกตาโย สตฺตุภตฺตํ ททามิ เต
ตุเยฺหว สมฺพลํ โหตุ นาหํ อิจฺฉามิ สมฺพลํ
อิโตปิ พฺรเหฺม คณฺหาหิ คจฺฉ พฺรเหฺม ยถาสุขํ
อยํ เอกปที เอติ อุชุํ คจฺฉติ อสฺสมํ
อิสีปิ อจฺจุโต ตตฺถ ปงฺกทนฺโต รชสฺสิโร
ธาเรนฺโต พฺราหฺมณวณฺณํ อาสทญฺจ มสญฺชฏํ
จมฺมวาสี ฉมา เสติ ชาตเวทํ นมสฺสติ
ตํ ตฺวํ คนฺตฺวาน ปุจฺฉสฺสุ โส เต มคฺคํ ปวกฺขติ
อิทํ สุตฺวา พฺรหฺมพนฺธุ เจตํ กตฺวา ปทกฺขิณํ
อุทคฺคจิตฺโต ปกฺกามิ เยนาสิ อจฺจุโต อิสิ
จุลฺลวนวณฺณนา
คจฺฉนฺโต โส ภารทฺวาโช อทฺทส อจฺจุตํ อิสึ
ทิสฺวาน ตํ ภารทฺวาโช สมฺโมทิ อิสินา สห
กจฺจิ นุ โภโต กุสลํ กจฺจิ โภโต อนามยํ
กจฺจิ อุญฺเฉน ยาเปถ กจฺจิ มูลผลา พหู
กจฺจิ ฑํสา มกสา จ อปฺปเมว สิรึสปา



วเน วาฬมิคากิณฺเณ กจฺจิ หึสา น วิชฺชติ
กุสลญฺเจว เม พฺรเหฺม อโถ พฺรเหฺม อนามยํ
อโถ อุญฺเฉน ยาเปมิ อโถ มูลผลา พหู
อโถ ฑํสา มกสา จ อปฺปเมว สิรึสปา
วเน วาฬมิคากิณฺเณ หึสา มยฺหํ น วิชฺชติ
พหูนิ วสฺสปูคานิ อสฺสเม สมฺมโต มม
นาภิชานามิ อุปฺปนฺนํ อาพาธํ อมโนรมํ
สฺวาคตนฺเต มหาพฺรเหฺม อโถ เต อทุราคตํ
อนฺโต ปวิส ภทฺทนฺเต ปาเท ปกฺขาลยสฺสุ เต
ติณฺฑุกานิ ปิยาลานิ มธุเก กาสมาริโย
ผลานิ ขุทฺทกปฺปานิ ภุญฺช พฺรเหฺม วรํ วรํ
อิทํปิ ปานิยํ สีตํ อาภตํ คิริคพฺภรา
ตโต ปิว มหาพฺรเหฺม สเจ ตฺวํ อภิกงฺขสิ
ปฏิคฺคหิตํ ยํ ทินฺนํ สพฺพสฺส อคฺฆิยํ กตํ
สญฺชยสฺส สกํ ปุตฺตํ สิวีหิ วิปฺปวาสิตํ
ตมหํ ทสฺสนมาคโต ยทิ ชานาสิ สํส เม
น ภวํ เอติ ปุญฺญตฺถํ สิวิราชสฺส ทสฺสนํ
มญฺเญ ภวํ ปตฺถยติ รญฺโญ ภริยํ ปติพฺพตํ
มญฺเญ กณฺหาชินํ ทาสึ ชาลึ ทาสญฺจ อิจฺฉสิ
อถวา ตโย มาตาปุตฺเต อรญฺญา เนตุมาคโต


น ตสฺส โภคา วิชฺชนฺติ ธนํ ธญฺญญฺจ พฺราหฺมณ
อกุทฺธรูโปหํ โภโต นาหํ ยาจิตุมาคโต
สาหุ ทสฺสนมริยานํ สนฺนิวาโส สทา สุโข
อทิฏฺฐปุพฺโพ สิวิราชา สิวีหิ วิปฺปวาสิโต
ตมหํ ทสฺสนมาคโต ยทิ ชานาสิ สํส เม
เอส เสโล มหาพฺรเหฺม ปพฺพโต คนฺธมาทโน
ยตฺถ เวสฺสนฺตโร ราชา สห ปุตฺเตหิ สมฺมติ
ธาเรนฺโต พฺราหฺมณวณฺณํ อาสทญฺจ มสญฺชฏํ
จมฺมวาสี ฉมา เสติ ชาตเวทํ นมสฺสติ
เอเต นีลา ปทิสฺสนฺติ นานาผลธรา ทุมา
อุคฺคตา อพฺภกูฏาว นีลา อญฺชนปพฺพตา
ธวสฺสกณฺณา ขทิรา สาลา ผนฺทนมาลุวา
สมฺปเวเธนฺติ วาเตน สกึ ปีตาว มาณวา
อุปริ ทุมปริยาเยสุ สงฺคีติโยว สุยฺยเร
นชฺชุหา โกกิลา สงฺฆา สมฺปตนฺติ ทุมา ทุมํ
อวฺหยนฺเตว คจฺฉนฺตํ สาขา ปตฺตสมีริตา
รมยนฺเตว อาคนฺตุํ โมทยนฺติ นิวาสินํ
ยตฺถ เวสฺสนฺตโร ราชา สห ปุตฺเตหิ สมฺมติ
ธาเรนฺโต พฺราหฺมณวณฺณํ อาสทญฺจ มสญฺชฏํ
จมฺมวาสี ฉมา เสติ ชาตเวทํ นมสฺสติ



กิเรรีมาลา วิตตา ภูมิภาเค มโนรเม
สทฺทลา หริตา ภูมิ น ตตฺถุทฺธํสเต รโช
มยูรคีวสงฺกาสา ตูลผสฺสสมูปมา
ติณานิ นาติวตฺตนฺติ สมนฺตา จตุรงฺคุลา
อมฺพา ชมฺพู กปิฏฺฐา จ นีเจ ปกฺกา จุทุมฺพรา
ปริโภเคหิ รุกฺเขหิ วนนฺตํ รติวฑฺฒนํ
เวฬุริยวณฺณสนฺนิภํ มจฺฉคุมฺพนิเสวิตํ
สุจิ สุคนฺธํ สลิลํ อาโป ตตฺถปิ สนฺทติ
ตสฺสาวิทูเร โปกฺขรณี ภูมิภาเค มโนรเม
ปทุมุปฺปลสญฺฉนฺนา เทวานมิว นนฺทเน
ตีณิ อุปฺปลชาตานิ ตสฺมึ สรสิ พฺราหฺมณ
วิจิตฺรนีลาเนกานิ เสตา โลหิตกานิ จ
โขมาว ตตฺถ ปทุมา เสตโสคนฺธิเยหิ จ
กลมฺพเกหิ สญฺฉนฺโน มุจลินฺโท นาม โส สโร
อเถตฺถ ปทุมา ผุลฺลา อปริยนฺตาว ทิสฺสเร
คิมฺหา เหมนฺติกา ผุลฺลา ชณฺณุตคฺฆา อุปตฺถรา
สุรภี สมฺปวายนฺติ วิจิตฺรา ปุปฺผสนฺถตา
ภมรา ปุปฺผคนฺเธน สมนฺตามภินาทิตา
อเถตฺถ อุทกนฺตสฺมึ รุกฺขา ติฏฺฐนฺติ พฺราหฺมณ
กทมฺพา ปาฏลี ผุลฺลา โกวิฬารา จ ปุปฺผิตา
องฺโกลา กจฺจิการา จ ปาริชญฺญา จ ปุปฺผิตา



วารณา วุยฺหนา รุกฺขา มุจลินฺทมุภโต สรํ
สิรีสา เสตปาริสา สาธุ วายนฺติ ปทฺมกา
นิคฺคณฺฑี สรนิคฺคณฺฑี อสนา เจตฺถ ปุปฺผิตา
ปงฺกุรา พหุลา เสลา โสภญฺชนา จ ปุปฺผิตา
เกตกา กณิการา จ กณเวรา จ ปุปฺผิตา
อชฺชุนา อชฺชุกณฺณา จ มหานามา จ ปุปฺผิตา
สมฺปุปฺผิตคฺคา ติฏฺฐนฺติ ปชฺชลนฺเตว กึสุกา
เสตปณฺณิ สตฺตปณฺณา กทลิโย กุสุมฺภรา
ธนุตกฺการิปุปฺเผหิ สีสปาวรณานิ จ
อจฺฉิปา สิมฺพลีรุกฺขา สลฺลกิโย จ ปุปฺผิตา
เสตเครูตคริกา มํสิโกฏฺฐกุลาวรา
ทหรา รุกฺขา วุฑฺฒา จ อกุฏิลา เจตฺถ ปุปฺผิตา
อสฺสมํ อุภโต ฐนฺติ อคฺยาคารํ สมนฺตโต
อเถตฺถ อุทกนฺตสฺมึ พหู ชาตา ผณิชฺชกา
มุคฺคติโย กรติโย เสวาลํ สีสกํ พหุ
อุทฺธาปวตฺตํ อุลฺลุฬิตํ มกฺขิกา หิงฺคุชาลิกา
ทาสิมกญฺจโก เจตฺถ พหู นีเจ กลมฺพกา
เอฬมฺพเกหิ สญฺฉนฺนา รุกฺขา ติฏฺฐนฺติ พฺราหฺมณ
สตฺตาหํ ธาริยมานานํ คนฺโธ เตสํ น ฉิชฺชติ






อุภโต สรญฺจ มุจลินฺทํ ปุปฺผา ติฏฺฐนฺติ ภาคโส
อินฺทิวเรหิ สญฺฉนฺนํ วนนฺตมุปโสภติ
อฑฺฒมาสํ ธาริยมานานํ คนฺโธ เตสํ น ฉิชฺชติ
นีลปุปฺผิเสตวารี ปุปฺผิตา คิริกณฺณิกา
กเลรุกฺเขหิ สญฺฉนฺนํ วนนฺตํ ตุลสีหิ จ
สมฺโมทิเตว คนฺเธน ปุปฺผสาขาหิ ตํ วนํ
ภมรา ปุปฺผคนฺเธน สมนฺตามภินาทิตา
ตีณิ กกฺการุชาตานิ ตสฺมึ สรสิ พฺราหฺมณ
กุมฺภมตฺตานิ เจกานิ มุรมตฺตานิ วา อุโภ
อเถตฺถ สาสโป พหุโก นาทิโย หริตายุโต
อสีตาลาว ติฏฺฐนฺติ เฉชฺชา อินฺทิวรา พหู
อปฺโผฏา สุริยวลฺลี จ กาฬิยา มธุคนฺธิยา
อโสกา มุทยนฺตี จ วลฺลิโภ ขุทฺทปุปฺผิโย
โกรณฺฑกา อโนชา จ ปุปฺผิตา นาคมลฺลิกา
รุกฺขมารุยฺห ติฏฺฐนฺติ ผุลฺลา กึสุกวลฺลิโย
กเฏรุหา ปวาเสนฺติ โยธิกา มธุคนฺธิยา
นิลิยา สุมนา ภณฺฑี โสภติ ปทุมุตฺตโร
ปาฏลิสมุทฺทกปฺปาสี กณิการา จ ปุปฺผิตา
เหมชาลาว ทิสฺสนฺติ รุจิรา อคฺคิสิขูปมา
ยานิ ตานิ จ ปุปฺผานิ ถลชานูทกานิ จ




สพฺพานิ ตตฺถ ทิสฺสนฺติ เอวํ รมฺโม มโหทธิ
อถสฺสา โปกฺขรณิยา พหุกา วาริโคจรา
โรหิตา นลเปสิงฺคู กุมฺภิลา มกรา สุสู
มธุ จ มธุลฏฺฐิ จ ตาลิยา จ ปิยงฺคุกา
กุทฺทชา ภทฺทมุฏฺฐา จ สตฺตปุปฺผา จ โลลุปา
สุรภิมรุตครา พหุกา ตุงฺควลฺลิโย
ปทฺมกา นารทา โกฏฺฐา ฌามกา จ หเรณุกา
หลิทฺทกา คนฺธเสลา หริเวรา จ คุคฺคุลา
วิเภทกา โจรโกฏฺฐา กปฺปุรา จ กลิงฺคุกา
อเถตฺถ สีหา พฺยคฺฆา จ ปุริสาลู จ หตฺถิโย
เอเณยฺยา ปสทา เจว โรหิตา สรภา มิคา
โกฏฺฐสุณา สุโณปิ จ ตุลิยา นฬสนฺนิภา
จามรี จลนี ลงฺฆี ฌาปิตา มกฺกฏา ปิจุ
กกฺกฏา กตมายา จ อิกฺกา โคณสิรา พหู
ขคฺคา วราหา นกุลา กาฬเกตฺถ พหุตโส
มหิสา โสณา สิคาลา จปฺปกา จ สมนฺตโต
อากุจฺจา ปจลากา จ จิตฺรกา จาปิ ทีปิโย
เปลกา จ วิฆาสาทา สีหา โกกนิสาตกา
อฏฺฐปาทา จ โมรา จ ภสฺสรา จ กุกุฏฺฐกา






จงฺโกรา กุกฺกุฏา นาคา อญฺญมญฺญํ ปกูชิโน
พกา พลากา นชฺชุหา ทินฺทิภา โกญฺจวาทิกา
พฺยคฺฆินสา โลหปิฏฺฐา จปฺปกา ชีวชีวกา
กปิญฺชรา ติตฺติราโย กุลาวา ปฏิกุฏฺฐกา
มณฺฑาลกา เจลเกฬุ ภณฺฑุติตฺติรนามกา
เจลาวกา ปิงฺคุลาโย โคธกา องฺคเหตุกา
กรวิกา จ สคฺคา จ อุหุงฺการา จ กุกฺกุหา
นานาทิชคณากิณฺณํ นานาสรนิกูชิตํ
อเถตฺถ สกุณา สนฺติ นีลกา มญฺชุภาณิกา
โมทนฺติ สห ภริยาหิ อญฺญมญฺญํ ปกูชิโน
อเถตฺถ สกุณา สนฺติ ทิชา มญฺชุสฺสราสิตา
เสตกฺขิกูฏา ภทฺรกฺขา อณฺฑชา จิตฺรเปกฺขณา
อเถตฺถ สกุณา สนฺติ ทิชา มญฺชุสฺสราสิตา
สิขณฺฑี นีลคีวาหิ อญฺญมญฺญํ ปกูชิโน
กุกฺกุฏฺฐกา กุฬีรกา โกฏฺฐา โปกฺขรสาตกา
กาฬเวยฺยา พลียกฺขา กทมฺพา สุวสาลิกา
หลิทฺทา โลหิตา เสตา อเถตฺถ นฬกา พหู
วารณา ภิงฺคราชา จ กทมฺพา สุวโกกิลา
อุกฺกุสา กุรุรา หํสา อาฏา ปริวเทนฺติกา




จากหํสา อติพลา นชฺชุหา ชีวชีวกา
ปาเรวตา รวิหํสา จากวากา นทีจรา
วารณาภิรุทา รมฺมา อุโภ กาลุปกูชิโน
อเถตฺถ สกุณา สนฺติ นานาวณฺณา พหู ทิชา
โมทนฺติ สห ภริยาหิ อญฺญมญฺญํ ปกูชิโน
อเถตฺถ สกุณา สนฺติ นานาวณฺณา พหู ทิชา
สพฺเพ มญฺชู นิกูชนฺติ มุจลินฺทมุภโต สรํ
อเถตฺถ สกุณา สนฺติ กรวีกา นาม เต ทิชา
โมทนฺติ สห ภริยาหิ อญฺญมญฺญํ ปกูชิโน
อเถตฺถ สกุณา สนฺติ กรวีกา นาม เต ทิชา
สพฺเพ มญฺชู นิกูชนฺติ มุจลินฺทมุภโต สรํ
เอเณยฺยา ปสทากิณฺณํ นาคสํเสวิตํ วนํ
นานาลตาหิ สญฺฉนฺนํ กทลิมิคเสวิตํ
อเถตฺถ สามา พหุกา นิวาโร วรโก พหุ
สาลิ อกฏฺฐปาโก จ อุจฺฉุ ตตฺถ อนปฺปโก
อยํ เอกปที เอติ อุชุํ คจฺฉติ อสฺสมํ
ขุทฺทํ ปิปาสํ อรตึ ตตฺถ ปตฺโต น วินฺทติ
ยตฺถ เวสฺสนฺตโร ราชา สห ปุตฺเตหิ สมฺมติ
ธาเรนฺโต พฺราหฺมณวณฺณํ อาสทญฺจ มสญฺชฏํ
จมฺมวาสี ฉมา เสติ ชาตเวทํ นมสฺสติ




อิทํ สุตฺวา พฺรหฺมพนฺธุ อิสึ กตฺวา ปทกฺขิณํ
อุทคฺคจิตฺโต ปกฺกามิ ยตฺถ เวสฺสนฺตโร อหุ
มหาวนวณฺณนา
อุฏฺเฐหิ ชาลิ ปติฏฺฐ โปราณํ วิย ทิสฺสติ
พฺราหฺมณํ วิย ปสฺสามิ นนฺทิโย มาภิกีรเร
อหํปิ ตาต ปสฺสามิ โย โส พฺรหฺมาว ทิสฺสติ
อทฺธิโก วิย อายาติ อติถี โน ภวิสฺสติ
กจฺจิ นุ โภโต กุสลํ กจฺจิ โภโต อนามยํ
กจฺจิ อุญฺเฉน ยาเปถ กจฺจิ มูลผลา พหู
กจฺจิ ฑํสา มกสา จ อปฺปเมว สิรึสปา
วเน วาฬมิคากิณฺเณ กจฺจิ หึสา น วิชฺชติ
กุสลญฺเจว โน พฺรเหฺม อโถ พฺรเหฺม อนามยํ
อโถ อุญฺเฉน ยาเปม อโถ มูลผลา พหู
อโถ ฑํสา มกสา จ อปฺปเมว สิรึสปา
วเน วาฬมิคากิณฺเณ หึสา มยฺหํ น วิชฺชติ
สตฺต โน มาเส วสตํ อรญฺเญ ชีวิโสกินํ
อิทํปิ ปฐมํ ปสฺสามิ พฺราหฺมณํ เทววณฺณินํ
อาทาย เวฬุวํ ทณฺฑํ อคฺคิหุตฺตํ กมณฺฑลุํ
สฺวาคตนฺเต มหาพฺรเหฺม อโถ เต อทุราคตํ
อนฺโต ปวิส ภทฺทนฺเต ปาเท ปกฺขาลยสฺสุ เต



ติณฺฑุกานิ ปิยาลานิ มธุเก กาสมาริโย
ผลานิ ขุทฺทกปฺปานิ ภุญฺช พฺรเหฺม วรํ วรํ
อิทํปิ ปานิยํ สีตํ อาภตํ คิริคพฺภรา
ตโต ปิว มหาพฺรเหฺม สเจ ตฺวํ อภิกงฺขสิ
อถ ตฺวํ เกน วณฺเณน เกน วา ปน เหตุนา
อนุปฺปตโต พฺรหารญฺญํ ตํ เม อกฺขาหิ ปุจฺฉิโต
ยถา วาริวโห ปูโร สพฺพกาลํ น ขียติ
เอวนฺตํ ยาจิตาคญฺฉึ ปุตฺเต เม เทหิ ยาจิโต
ททามิ น วิกมฺปามิ อิสฺสโร นย พฺราหฺมณ
ปาโต คตา ราชปุตฺตี สายํ อุญฺฉาโต เอหิติ
เอกรตฺตึ วสิตฺวาน ปาโต คจฺฉสิ พฺราหฺมณ
ตสฺสา นฺหาโต อุปคฺฆาเต อถ เน มาลธาริเน
เอกรตฺตึ วสิตฺวาน ปาโต คจฺฉสิ พฺราหฺมณ
นานาปุปฺเผหิ สญฺฉนฺเน นานาคนฺเธหิ ภูสิเต
นานามูลผลากิณฺเณ คจฺฉ สฺวาทาย พฺราหฺมณ
น วาสมภิโรจามิ คมนํ มยฺหํปิ รุจฺจติ
อนฺตราโยปิ เม อสฺส คจฺฉญฺเญว รเถสภ
น เหตา ยาจโยคี นํ อนฺตรายสฺส การิยา
อิตฺถิกา มนฺตํ ชานนฺติ สพฺพํ คณฺหนฺติ วามโต
สทฺธาย ทานํ ททโต มา สมทกฺขิ มาตรํ




อนฺตรายํปิ สา กยิรา คจฺฉญฺเญว รเถสภ
อามนฺตยสฺสุ เต ปุตฺเต มา เต มาตรมทฺทสุํ
สทฺธาย ทานํ ททโต เอวํ ปุญฺญํ ปวฑฺฒติ
อามนฺตยสฺสุ เต ปุตฺเต มา เต มาตรมทฺทสุํ
มาทิสสฺส ธนํ ทตฺวา ราช สคฺคํ คมิสฺสสิ
สเจ ตฺวํ นิจฺฉเส ทฏฺฐุํ มม ภริยํ ปติพฺพตํ
อยฺยกสฺสปิเม เทหิ ชาลึ กณฺหาชินํ จุโภ
อิเม กุมาเร ทิสฺวาน มญฺชุเก ปิยภาณิเน
ปตีโต สุมโน วิตฺโต พหุํ ทสฺสติ เต ธนํ
อจฺเฉทนสฺส ภายามิ ราชปุตฺต สุโณหิ เม
ราชทณฺฑาย มํ ทชฺชา วิกฺกีเณยฺย หเนยฺย วา
ฉินฺโน ธนญฺจ ทาเส จ คารยฺหสฺส พฺรหฺมพนฺธุยา
อิเม กุมาเร ทิสฺวาน มญฺชุเก ปิยภาณิเน
ธมฺเม ฐิโต มหาราชา สิวีนํ รฏฺฐวฑฺฒโน
ลทฺธา ปีติโสมนสฺสํ พหุํ ทสฺสติ เต ธนํ
นาหนฺตํปิ กริสฺสามิ ยํ มํ ตฺวํ อนุสาสสิ
ทารเกว อหํ เนสฺสํ พฺราหฺมณิยา ปริจาริเก
ตโต กุมารา พฺยตฺถิตา สุตฺวา ลุทฺทสฺส ภาสิตํ
เตน เตน ปธาวึสุ ชาลี กณฺหาชินา จุโภ
เอหิ ตาต ปิยปุตฺต ปูเรถ มม ปารมึ



หทยํ เมภิสิญฺเจถ กโรถ วจนํ มม
ยานนาวาว เม โหถ อจลา ภวสาคเร
ชาติปารํ ตริสฺสามิ สนฺตาเรสฺสํ สเทวกํ
เอหิ อมฺม ปิยา ธีตา ปิยา เม ทานปารมี
หทยํ เมภิสิญฺเจถ กโรถ วจนํ มม
ยานนาวาว เม โหถ อจลา ภวสาคเร
ชาติปารํ ตริสฺสามิ อุทฺธริสฺสํ สเทวกํ
ตโต กุมาเร อาทาย ชาลึ กณฺหาชินํ จุโภ
พฺราหฺมณสฺส อทา ทานํ สิวีนํ รฏฺฐวฑฺฒโน
ตโต กุมาเร อาทาย ชาลึ กณฺหาชินํ จุโภ
พฺราหฺมณสฺส อทา จิตฺโต ปุตฺตเก ทานมุตฺตมํ
ตทาสิ ยํ ภึสนกํ ตทาสิ โลมหํสนํ
ยํ กุมาเร ปทินฺนมฺหิ เมทนี สมกมฺปถ
ตทาสิ ยํ ภึสนกํ ตทาสิ โลมหํสนํ
ยํ ปญฺชลิกโต ราชา กุมาเร สุขวจฺฉิเต
พฺราหฺมณสฺส อทา ทานํ สิวีนํ รฏฺฐวฑฺฒโน
ตโต โส พฺราหฺมโณ ลุทฺโท ลตํ ทนฺเตหิ ฉินฺทิย
ลตาย หตฺเถ พนฺธิตฺวา ลตาย อนุปชฺชถ
ตโต โส รชฺชุมาทาย ทณฺฑญฺจาทาย พฺราหฺมโณ




อาโกฏยนฺโต เต เนติ สิวิราชสฺส เปกฺขโต
ตโต กุมารา ปกฺกามม พฺราหฺมณสฺส ปมุญฺจิย
อสฺสุปุณฺเณหิ เนตฺเตหิ ปิตรํ โส อุทิกฺขติ
เวธมสฺสตฺถปตฺตํว ปิตุ ปาทานิ วนฺทติ
ปิตุ ปาทานิ วนฺทิตฺวา อิทํ วจนมพฺรวิ
อมฺมา จ ตาต นิกฺขนฺตา ตฺวญฺจ โน ตาต ทสฺสสิ
ยาว อมฺมํปิ ปสฺเสมุ อถ โน ตาต ทสฺสสิ
อมฺมา จ ตาต นิกฺขนฺตา ตวญฺจ โน ตาต ทสฺสสิ
มา โน ตฺวํ ตาต อททา ยาว อมฺมาปิ เอติ โน
ตทายํ พฺราหฺมโณ กามํ วิกฺกีณาตุ หนาตุ วา
พลงฺกปาโท อทฺธนโข อโถ โอพทฺธปิณฺฑิโก
ทีโฆตฺตโรฏฺโฐ จปโล กฬาโร ภคฺคนาสโก
กุมฺโภทโร ภคฺคปิฏฺฐี อโถ วิสมจกฺขุโก
โลหมสฺสุ หริตเกโส วลีนํ ติลกาหโต
ปิงฺคโล จ วินโต จ วิกโฏ จ พฺรหา ขโร
อชินานิปิ สนฺนทฺโธ อมนุสฺโส ภยานโก
มนุสฺโส อุทาหุ ยกฺโข มํสโลหิตโภชโน
คามา อรญฺญมาคมฺม ธนํ ตํ ตาต ยาจติ
นียมาเน ปิสาเจน กินฺนุ ตาต อุทิกฺขสิ
อสฺมา นูน เต หทยํ อยสา ทฬฺหพนฺธนํ




โย โน พนฺเธ น ชานาสิ พฺราหฺมเณน ธเนสินา
อจฺจายิเกน ลุทฺเทน โย โน คาโวว สุมฺภติ
อิเธว อจฺฉตํ กณฺหา น สา ชานาติ กิสฺมิญฺจิ
มิคีว ขีรสมฺมตฺตา ยูถา หีนา ว กนฺทติ
น เม อิทํ ตถา ทุกฺขํ ลพฺภา หิ ปุมุนา อิทํ
ยญฺจ อมฺมํ น ปสฺสิสฺสํ ตํ เม ทุกฺขตรํ อิโต
น เม อิทํ ตถา ทุกฺขํ ลพฺภา หิ ปุมุนา อิทํ
ยญฺจ ตาตํ น ปสฺสิสฺสํ ตํ เม ทุกฺขตรํ อิโต
สา นูน กปณา อมฺมา จิรํ รตฺตาย รุจฺจติ
กณฺหาชินํ อปสฺสนฺตี กุมารึ จารุทสฺสนึ
โส นูน กปโณ ตาโต จิรํ รตฺตาย รุจฺจติ
กณฺหาชินํ อปสฺสนฺโต กุมารึ จารุทสฺสนึ
สา นูน กปณา อมฺมา จิรํ รุจฺจติ อสฺสเม
กณฺหาชินํ อปสฺสนฺตี กุมารึ จารุทสฺสนึ
โส นูน กปโณ ตาโต จิรํ รุจฺจติ อสฺสเม
กณฺหาชินํ อปสฺสนฺโต กุมารึ จารุทสฺสนึ
สา นูน กปณา อมฺมา จิรํ รตฺตาย รุจฺจติ
อฑฺฒรตฺเตว รตฺเต วา นทีว อวสุสฺสติ
โส นูน กปโณ ตาโต จิรํ รตฺตาย รุจฺจติ
อฑฺฒรตฺเตว รตฺเต วา นทีว อวสุสฺสติ




อิเม เต ชมฺพุกา รุกฺขา เวทิสา สินฺธุวาริตา
วิวิธานิ รุกฺขชาตานิ ตานิ อชฺช ชหามเส
อสฺสตฺถา ปนสา เจเม นิโคฺรธา จ กปิตฺถนา
วิวิธานิ ผลชาตานิ ตานิ อชฺช ชหามเส
อิเม ติฏฺฐนฺติ อารามา อยํ สีตูทกา นที
ยตฺถสฺสุ ปุพฺเพ กีฬาม ตานิ อชฺช ชหามเส
วิวิธานิ ปุปฺผชาตานิ อสฺมึ อุปริ ปพฺพเต
ยานสฺสุ ปุพฺเพ ธาเรม ตานิ อชฺช ชหามเส
วิวิธานิ ผลชาตานิ อสฺมึ อุปริ ปพฺพเต
ยานสฺสุ ปุพฺเพ ภุญฺชาม ตานิ อชฺช ชหามเส
อิเม โน หตฺถิกา อสฺสา พลิพทฺธา จ โน อิเม
เยหิสฺสุ ปุพฺเพ กีฬาม ตานิ อชฺช ชหามเส
นียมานา กุมารา เต ปิตรํ เอตทพฺรวว
อมฺมํ อาโรคฺยํ วชฺชาสิ ตฺวญฺจ ตาต สุขี ภว
อิเม โน หตฺถิกา อสฺสา พลิพทฺธา จ โน อิเม
ตานิ อมฺมาย ทชฺชาสิ โสกนฺเตหิ วิเนสฺสติ
อิเม โน หตฺถิกา อสฺสา พลิพทฺธา จ โน อิเม
ตานิ อมฺมา อุทิกฺขนฺตี โสกํ ปฏิวิเนสฺสติ
ตโต เวสฺสนฺตโร ราชา ทานํ ทตฺวาน ขตฺติโย
ปณฺณสาลํ ปวิสิตฺวา กลูนํ ปริเทวยิ



กนฺวชฺชจฺฉาตา ตสิตา อุปรุจฺเฉนฺติ ทารกา
สายํ สํเวสนากาเล โก เน ทสฺสติ โภชนํ
กนฺวชฺชจฺฉาตา ตสิตา อุปรุจฺเฉนฺติ ทารกา
สายํ สํเวสนากาเล อมฺม ฉาตมฺห เทถ โน
กถนฺนุ ปถํ คจฺฉนฺติ ปตฺติกา อนุปาหนา
สนฺตา สูเนหิ ปาเทหิ โก เน หตฺเถ คเหสฺสติ
กถนฺนุ โส น ลชฺเชยฺย สมฺมุขา ปหรํ มม
อทูสกานํ ปุตฺตานํ อลชฺชี วต พฺราหฺมโณ
โยปิเม ทาสีทาสสฺส อญฺโญ วาปน เปสิโย
ตสฺสาปิ สุวิหีนสฺส โก ลชฺชี ปหริสฺสติ
วาริชสฺเสว เม สโต พนฺธสฺส กุมินามุเข
อกฺโกสติ ปหรติ ปิเย ปุตฺเต อปสฺสโต
อาทู จาปํ คเหตฺวาน ขคฺคํ พนฺธิย วามโต
อานิสฺสามิ สเก ปุตฺเต ปุตฺตานํ หิ วโธ ทุกฺโข
อฏฺฐานเมตํ ทุกฺขรูปํ ยํ กุมารา วิหญฺญเร
สตญฺจ ธมฺมมญฺญาย โก ทตฺวา อนุตปฺปติ
สจฺจํ กิเรวมาหํสุ นรา เอกจฺจิยา อิธ
ยสฺส นตฺถิ สกา มาตา ยถา นตฺถิ ตเถว โส
เอหิ กเณฺห มริสฺสาม นตฺถตฺโถ ชีวิเตน โน




ทินฺนมฺหาปิ ชนินฺเทน พฺราหฺมณสฺส ธเนสิโน
อจฺจายิกสฺส ลุทฺทสฺส โย โน คาโวว สุมฺภติ
อิเม เต ชมฺพุกา รุกฺขา เวทิสา สินฺธุวาริตา
วิวิธานิ รุกฺขชาตานิ ตานิ กเณฺห ชหามเส
อสฺสตฺถา ปนสา เจเม นิโคฺรธา จ กปิตฺถนา
วิวิธานิ ผลชาตานิ ตานิ กเณฺห ชหามเส
อิเม ติฏฺฐนฺติ อารามา อยํ สีตูทกา นที
ยตฺถสฺสุ ปุพฺเพ กีฬาม ตานิ กเณฺห ชหามเส
วิวิธานิ ปุปฺผชาตานิ อสฺมึ อุปริ ปพฺพเต
ยานสฺสุ ปุพฺเพ ธาเรม ตานิ กเณฺห ชหามเส
วิวิธานิ ผลชาตานิ อสฺมึ อุปริ ปพฺพเต
ยานสฺสุ ปุพฺเพ ภุญฺชาม ตานิ กเณฺห ชหามเส
อิเม โน หตฺถิกา อสฺสา พลิพทฺธา จ โน อิเม
เยหิสฺสุ ปุพฺเพ กีฬาม ตานิ กเณฺห ชหามเส
นียมานา กุมารา เต พฺราหฺมณสฺส ปมุญฺจิย
เตน เตน ปธาวึสุ ชาลี กณฺหาชินา จุโภ
ตโต โส รชฺชุมาทาย ทณฺฑญฺจาทาย พฺราหฺมโณ
อาโกฏยนฺโต เต เนติ สิวิราชสฺส เปกฺขโต
ตํ ตํ กณฺหาชินาโวจ อยํ มํ ตาต พฺราหฺมโณ
ลฏฺฐิยา ปฏิโกเฏติ ฆเร ชาตํว ทาสิยํ
น จายํ พฺราหฺมโณ ตาต ธมฺมิกา โหนฺติ พฺราหฺมณา



ยกฺโข พฺราหฺมณวณฺเณน ขาทิตุํ ตาต เนติ โน
นียมาเน ปิสาเจน กินฺนุ ตาต อุทิกฺขสิ
อิเม โน ปาทุกา ทุกฺขา ทีโฆ จทฺธา สุทุคฺคโม
นีเจ โวลมฺพเก สุริเย พฺราหฺมโณว ตเรติ โน
โอกนฺทามฺหเส ภูตานิ ปพฺพตานิ วนานิ จ
สรสฺส สิรสา วนฺทาม สุปติตฺเถ จ อาปเก
ติณลตานิ โอสโธฺย ปพฺพตานิ วนานิ จ
อมฺมํ อาโรคฺยํ วชฺชาถ อยํ โน เนติ พฺราหฺมโณ
วชฺชนฺตุ โภนฺโต อมฺมญฺจ มทฺทึ อสฺมาก มาตรํ
สเจ อนุปฺปติตุกามา ขิปฺปํ อนุปฺปเตยฺย โน
อยํ เอกปที เอติ อุชุํ คจฺฉติ อสฺสมํ
ตเมวานุปฺปเตยฺยาสิ อปิ ปสฺเสสิ โน ลหุํ
อโห วต เร ชฏินี วนมูลผลหาริยา
สุญฺญํ ทิสฺวาน อสฺสมํ ตนฺเต ทุกฺขํ ภวิสฺสติ
อติเวลํ นุ อมฺมาย อุญฺฉาลทฺธํ อนปฺปกํ
ยา โน พนฺเธ น ชานาติ พฺราหฺมเณน ธเนสินา
อจฺจายิเกน ลุทฺเทน โย โน คาโวว สุมฺภติ
อปชฺช อมฺมํ ปสฺเสมุ สายํ อุญฺฉาโต อาคตํ
ทชฺชา อมฺมา พฺราหฺมณสฺส ผลํ ขุทฺเทน มิสฺสิตํ





ตทายํ อสิโต ฉาโต น พาฬฺหํ ตรเยยฺย โน
สูนา จ วต โน ปาทา พาฬฺหํ ตาเรติ พฺราหฺมโณ
อิติ ตตฺถ วิลปึสุ กุมารา มาตุคิทฺธิโน
ทารกปพฺพํ นาม
เตสํ ลาลปิตํ สุตฺวา ตโย วาฬา วเน มิคา
สีโห พฺยคฺโฆ จ ทีปิ จ อิทํ วจนมพฺรวว
มา เหว โน ราชปุตฺตี สายํ อุญฺฉาโต อาคมา
มา เหวมฺหาก นิพฺโภเค เหฐยิตฺถ วเน มิคา
สีโห จ นํ วิเหเฐยฺย พฺยคฺโฆ ทีปิ จ ลกฺขณํ
เนว ชาลิกุมารสฺส กุโต กณฺหาชินา สิยา
อุภเยเนว ชิยฺเยถ ปติปุตฺเต จ ลกฺขณา
ขณิตฺติกํ เม ปติตํ ทกฺขิณกฺขิ จ ผนฺทติ
อผลา ผลิโน รุกฺขา สพฺพา มุยฺหนฺติ เม ทิสา
ตสฺสา สายณฺหกาลมฺหิ อสฺสมาคมนํ ปติ
อตฺถงฺคตมฺหิ สุริเย วาฬา ปนฺเถ อุปฏฺฐหุํ
นีเจ โวลมฺพเก สุริเย ทูเร จ วต อสฺสโม
ยญฺจ เนสํ อิโต หิสฺสํ ตนฺเต ภุญฺเชยฺยุ โภชนํ
โส นูน ขตฺติโย เอโก ปณฺณสาลาย อจฺฉติ
โตเสนฺโต ทารเก ฉาเต มมํ ทิสฺวา อนายตึ
เต นูน ปุตฺตกา มยฺหํ กปณาย วรากิยา



สายํ สํเวสนากาเล ขีรปีตาว อจฺฉเร
เต นูน ปุตฺตกา มยฺหํ กปณาย วรากิยา
สายํ สํเวสนากาเล วาริปีตาว อจฺฉเร
เต นูน ปุตฺตกา มยฺหํ กปณาย วรากิยา
ปจฺจุคฺคตา มํ ติฏฺฐนฺติ วจฺฉา พาลาว มาตรํ
เต นูน ปุตฺตกา มยฺหํ กปณาย วรากิยา
ปจฺจุคฺคตา มํ ติฏฺฐนฺติ หํสาวุปริปลฺลเล
เต นูน ปุตฺตกา มยฺหํ กปณาย วรากิยา
ปจฺจุคฺคตา มํ ติฏฺฐนฺติ อสฺสมสฺสาวิทูรโต
เอกายโน เอกปโถ สรา โสพฺภา จ ปสฺสโต
อญฺญํ มคฺคํ น ปสฺสามิ เยน คจฺเฉยฺย อสฺสมํ
มิคา นมตฺถุ ราชาโน กานนสฺมึ มหพฺพลา
ธมฺเมน ภาตโร โหถ มคฺคํ เม เทถ ยาจิตา
อวรุทฺธสฺสาหํ ภริยา ราชปุตฺตสฺส สิรีมโต
ตญฺจาหํ นาติมญฺญามิ รามํ สีตาวนุพฺพตา
ตุเมฺห จ ปุตฺเต ปสฺเสถ สายํ สํเวสนํ ปติ
อหญฺจ ปุตฺเต ปสฺเสยฺยํ ชาลึ กณฺหาชินํ จุโภ
พหุญฺจิทํ มูลผลํ ภกฺโข จายํ อนปฺปโก
ตโต อุปฑฺฒํ ทสฺสามิ มคฺคํ เม เทถ ยาจิตา
ราชปุตฺตี จ โน มาตา ราชปุตฺโต จ โน ปิตา



ธมฺเมน ภาตโร โหถ มคฺคํ เม เทถ ยาจิตา
ตสฺสา ลาลปฺปมานาย พหุํ การุญฺญสญฺหิตํ
สุตฺวา เนลปตึ วาจํ วาฬา ปนฺถา อปกฺกมม
อิมมฺหิ นํ ปเทสมฺหิ ปุตฺตกา ปํสุกุณฺฐิตา
ปจฺจุคฺคตา มํ ติฏฺฐนฺติ วจฺฉา พาลาว มาตรํ
อิมมฺหิ นํ ปเทสมฺหิ ปุตฺตกา ปํสุกุณฺฐิตา
ปจฺจุคฺคตา มํ ติฏฺฐนฺติ หํสาวุปริปลฺลเล
อิมมฺหิ นํ ปเทสมฺหิ ปุตฺตกา ปํสุกุณฺฐิตา
ปจฺจุคฺคตา มํ ติฏฺฐนฺติ อสฺสมสฺสาวิทูรโต
เต มิคา วิย อุกฺกณฺณา สมนฺตามภิธาวิโน
อานนฺทิโน ปมุทิตา วคฺคมานาว กมฺปเร
ตฺยชฺช ปุตฺเต น ปสฺสามิ ชาลึ กณฺหาชินํ จุโภ
ฉคิลีว มิคี ฉาปํ ปกฺขี มุตฺตาว ปญฺชรา
โอหาย ปุตฺเต นิกฺขมฺม สีหีวามิสคิทฺธินี
ตฺยชฺช ปุตฺเต น ปสฺสามิ ชาลึ กณฺหาชินํ จุโภ
อิทํ เนสํ ปรกฺกนฺตํ นาคานมิว ปพฺพเต
จิตกา ปริกิณฺณาโย อสฺสมสฺสาวิทูรโต
ตฺยชฺช ปุตฺเต น ปสฺสามิ ชาลึ กณฺหาชินํ จุโภ
วาลุกายปิ โอกิณฺณา ปุตฺตกา ปํสุกุณฺฐิตา
สมนฺตามภิธาวนฺติ น เต ปสฺสามิ ทารเก



เย มํ ปุเร ปจฺจุเทนฺติ อรญฺญา ทูรมายตึ
ตฺยชฺช ปุตฺเต น ปสฺสามิ ชาลึ กณฺหาชินํ จุโภ
ฉคิลีว มิคี ฉาปา ปจฺจุคฺคนฺตฺวาน มาตรํ
ทูเร มํ ปฏิวิโลเกนฺติ เต น ปสฺสามิ ทารเก
อิทญฺจ เนสํ กีฬนํ ปติตํ ปณฺฑุเวลุวํ
ตฺยชฺช ปุตฺเต น ปสฺสามิ ชาลึ กณฺหาชินํ จุโภ
ถนา จ มยฺห เม ปูรา อุโร จ สมฺปทาลติ
ตฺยชฺช ปุตฺเต น ปสฺสามิ ชาลึ กณฺหาชินํ จุโภ
อุจฺจงฺเก เม โก วิจินติ ถนา เมกาว ลมฺพติ
ตฺยชฺช ปุตฺเต น ปสฺสามิ ชาลึ กณฺหาชินํ จุโภ
ยสฺสา สายณฺหสมยํ ปุตฺตกา ปํสุกุณฺฐิตา
อุจฺจงฺเก เม วิวตฺตนฺติ เต น ปสฺสามิ ทารเก
อยํ โส อสฺสโม ปุพฺเพ สมชฺโช ปฏิภาติ มํ
ตฺยชฺช ปุตฺเต อปสฺสนฺตฺยา ภมเต วิย อสฺสโม
กิมิทํ อปฺปสทฺโทว อสฺสโม ปฏิภาติ มํ
กาโกลาปิ น วสฺสนฺติ มตา เม นูน ทารกา
กิมิทํ อปฺปสทฺโทว อสฺสโม ปฏิภาติ มํ
สกุณาปิ น วสฺสนฺติ มตา เม นูน ทารกา
กิมิทํ ตุณฺหีภูโตสิ อปิ รตฺเตว เม มโน
กาโกลาปิ น วสฺสนฺติ มตา เม นูน ทารกา





กิมิทํ ตุณฺหีภูโตสิ อปิ รตฺเตว เม มโน
สกุณาปิ น วสฺสนฺติ มตา เม นูน ทารกา
กจฺจิ นุ เม อยฺยปุตฺต มิคา ขาทึสุ ทารเก
อรญฺเญ อีริเณ วิวเน เกน นีตา เม ทารกา
อาทู เต ปหิตา ทูตา อาทู สุตฺตา ปิยํวทา
อาทู พหิ โน นิกฺขนฺตา ขิฑฺฑาสุ ปสุตา นุ เต
เนวาสํ เกสา ทิสฺสนฺติ หตฺถปาทา จ ชาลิโน
สกุณานญฺจ โอปาโต เกน นีตา เม ทารกา
อิทํ ตโต ทุกฺขตรํ สลฺลวิทฺโธ ยถา วโณ
ตฺยชฺช ปุตฺเต น ปสฺสามิ ชาลึ กณฺหาชินํ จุโภ
อิทํปิ ทุติยํ สลฺลํ กมฺเปติ หทยํ มม
ยญฺจ ปุตฺเต น ปสฺสามิ ตฺวญฺจ มํ นาภิภาสสิ
อชฺช เจ เม อิมํ รตฺตึ ราชปุตฺต น สํสสิ
มญฺเญ โอกฺกนฺตสนฺตํ มํ ปาโต ทกฺขสิ โน มตํ
นนุ มทฺที วราโรหา ราชปุตฺตี ยสสฺสินี
ปาโต คตาสิ อุญฺฉาย กิมิทํ สายมาคตา
นนุ ตฺวํ สทฺทมสฺโสสิ เย สรํ ปาตุมาคตา
สีหสฺส วินทนฺตสฺส พฺยคฺฆสฺส จ นิกูชิตํ
อหุ ปุพฺพนิมิตฺตํ เม วิจรนฺตฺยา พฺรหาวเน
ขณิตฺโต เม หตฺถา ปติโต อุคฺคีวญฺจาปิ อํสโต



ตทาหํ พฺยตฺถิตา ภีตา ปุถุํ กตฺวาน อญฺชลึ
สพฺพา ทิสา นมสฺสิสฺสํ อปิ โสตฺถิ อิโต สิยา
มา เหว โน ราชปุตฺโต หโต สีเหน ทีปินา
ทารกา วา ปรามฏฺฐา อจฺฉโกกตรจฺฉิภิ
สีโห พฺยคฺโฆ จ ทีปิ จ ตโย วาฬา วเน มิคา
เต มํ ปริยาวรุํ มคฺคํ เตน สายมฺหิ อาคตา
อหํ ปติญฺจ ปุตฺเต จ อาจริยมิว มาณโว
อนุฏฺฐิตา ทิวารตฺตึ ชฏินี พฺรหฺมจารินี
อชินานิ ปริทหิตฺวา วนมูลผลหาริยา
วิจรามิ ทิวารตฺตึ ตุมฺหํ กามา หิ ปุตฺตกา
อิทํ สุวณฺณหาลิทฺทํ อาภตํ ปณฺฑุเวลุวํ
รุกฺขปกฺกานิ จาหาสึ อิเม โว ปุตฺตกีฬนา
อิทํ มูฬาลิวตฺตกํ สาลุกํ ชิญฺชโรทกํ
ภุญฺช ขุทฺเทน สํยุตฺตํ สห ปุตฺเตหิ ขตฺติย
ปทุมํ ชาลิโน เทหิ กุมุทํ ปน กุมาริยา
มาลิเน ปสฺส นจฺจนฺเต สิวิปุตฺตานิ อวฺหย
ตโต กณฺหาชินา ยาติ นิสาเมหิ รเถสภ
มญฺชุสฺสราย วคฺคุยา อสฺสมํ อุปคจฺฉนฺติยา
สมานสุขทุกฺขมฺหา รฏฺฐา ปพฺพาชิตา อุโภ



อปิ สิวิปุตฺเต ปสฺเสสิ ชาลึ กณฺหาชินํ จุโภ
สมเณ พฺราหฺมเณ นูน พฺรหฺมจริยปรายเน
อหํ โลเก อภิสสึ สีลวนฺเต พหุสฺสุเต
ตฺยชฺช ปุตฺเต น ปสฺสามิ ชาลึ กณฺหาชินํ จุโภ
อิเม เต ชมฺพุกา รุกฺขา เวทิสา สินฺธุวาริตา
วิวิธานิ รุกฺขชาตานิ เต กุมารา น ทิสฺสเร
อสฺสตฺถา ปนสา เจเม นิโคฺรธา จ กปิตฺถนา
วิวิธานิ ผลชาตานิ เต กุมารา น ทิสฺสเร
อิเม ติฏฺฐนฺติ อาราเม อยํ สีตูทกา นที
ยตฺถสฺสุ ปุพฺเพ กีฬึสุ เต กุมารา น ทิสฺสเร
วิวิธานิ ปุปฺผชาตานิ อสฺมึ อุปริ ปพฺพเต
ยานสฺสุ ปุพฺเพ ธารึสุ เต กุมารา น ทิสฺสเร
วิวิธานิ ผลชาตานิ อสฺมึ อุปริ ปพฺพเต
ยานสฺสุ ปุพฺเพ ภุญฺชึสุ เต กุมารา น ทิสฺสเร
อิเม เต หตฺถิกา อสฺสา พลิพทฺธา จ โน อิเม
เยหิสฺสุ ปุพฺเพ กีฬึสุ เต กุมารา น ทิสฺสเร
อิเม สามา สโสลูกา พหุกา กทลีมิคา
เยหิสฺสุ ปุพฺเพ กีฬึสุ เต กุมารา น ทิสฺสเร
อิเม หํสา จ โกญฺจา จ มยุรา จิตฺรเปขุณา
เยหิสฺสุ ปุพฺเพ กีฬึสุ เต กุมารา น ทิสฺสเร



อิมา ตา วนคุมฺพาโย ปุปฺผิตา สพฺพกาลิกา
ยตฺถสฺสุ ปุพฺเพ กีฬึสุ เต กุมารา น ทิสฺสเร
อิมา ตา โปกฺขรณี รมฺมา จกฺกวากูปกูชิตา
มณฺฑาลเกหิ สญฺฉนฺนา ปทุมุปฺปลเกหิ จ
ยตฺถสฺสุ ปุพฺเพ กีฬึสุ เต กุมารา น ทิสฺสเร
น เต กฏฺฐานิ ภินฺนานิ น เต อุทกมาภตํ
อคฺคิปิ เต น หาปิโต กินฺนุ มนฺโทว ฌายสิ
ปิโย ปิเยน สงฺคมฺม สโมหํ พฺยปหญฺญติ
ตฺยชฺช ปุตฺเต น ปสฺสามิ ชาลึ กณฺหาชินํ จุโภ
น โข โน เทว ปสฺสามิ เยน เต นีหฏา มตา
กาโกลาปิ น วสฺสนฺติ มตา เม นูน ทารกา
น โข โน เทว ปสฺสามิ เยน เต นีหฏา มตา
สกุณาปิ น วสฺสนฺติ มตา เม นูน ทารกา
สา ตตฺถ ปริเทวิตฺวา ปพฺพตานิ วนานิ จ
ปุนเทวสฺสมํ คนฺตฺวา สามิกสฺสนฺติ โรทติ
น โข โน เทว ปสฺสามิ เยน เต นีหฏา มตา
กาโกลาปิ น วสฺสนฺติ มตา เม นูน ทารกา
น โข โน เทว ปสฺสามิ เยน เต นีหฏา มตา
สกุณาปิ น วสฺสนฺติ มตา เม นูน ทารกา
น โข โน เทว ปสฺสามิ เยน เต นีหฏา มตา



วิจรนฺตี รุกฺขมูเลสุ ปพฺพเตสุ คุหาสุ จ
อิติ มทฺที วราโรหา ราชปุตฺตี ยสสฺสินี
พาหา ปคฺคยฺห กนฺทิตฺวา ตตฺเถว ปติตา ฉมา
ตมชฺฌปตฺตํ ราชปุตฺตึ อุทเกนาภิสิญฺจถ
อสฺสตฺถํ นํ วิทิตฺวาน อถ นํ เอตทพฺรวิ
อาทิเยเนว เต มทฺทิ ทุกฺขํ นกฺขาตุมิจฺฉิสํ
ทลิทฺโท ยาจโก วุฑฺโฒ พฺราหฺมโณ ฆรมาคโต
ตสฺส ทินฺนา มยา ปุตฺตา มทฺทิ มา ภายิ อสฺสุํ
มํ ปสฺส มทฺทิ มา ปุตฺเต มา พาฬฺหํ ปริเทวยิ
ลจฺฉาม ปุตฺเต ชีวนฺตา อโรคา จ ภวามเส
ปุตฺเต ปสุญฺจ ธญฺญญฺจ ยญฺจ อญฺญํ ฆเร ธนํ
ทชฺชา สปฺปุริโส ทานํ ทิสฺวา ยาจกมาคเต
อนุโมทาหิ เม มทฺทิ ปุตฺตเก ทานมุตฺตมํ
อนุโมทามิ เต เทว ปุตฺตเก ทานมุตฺตมํ
ทตฺวา จิตฺตํ ปสาเทหิ ภิยฺโย ทานํ ทโท ภว
โย ตฺวํ มจฺเฉรภูเตสุ มนุสฺเสสุ ชนาธิป
พฺราหฺมณสฺส อทา ทานํ สิวีนํ รฏฺฐวฑฺฒโน
นินฺนาทิตา เต ปฐวี สทฺโท เต ติทิวงฺคโต
สมนฺตา วิชฺชุตา อาคู คิรีนํว ปฏิสฺสุตา
ตสฺส เต อนุโมทนฺติ อุโภ นารทปพฺพตา



อินฺโท จ พฺรหฺมา จ ปชาปตี จ
โสโม ยโม เวสฺสวโณ จ ราชา
สพฺเพ เทวานุโมทนฺติ ตาวตึสา สอินฺทกา
อิติ มทฺที วราโรหา ราชปุตฺตี ยสสฺสินี
เวสฺสนฺตรสฺส อนุโมทิ ปุตฺตเก ทานมุตฺตมํ
มทฺทีปพฺพํ นาม
ตโต รตฺยา วิวสเน สุริยสฺสุคฺคมนํ ปติ
สกฺโก พฺราหฺมณวณฺเณน ปาโต เนสํ อทิสฺสถ
กจฺจิ นุ โภโต กุสลํ กจฺจิ โภโต อนามยํ
กจฺจิ อุญฺเฉน ยาเปถ กจฺจิ มูลผลา พหู
กจฺจิ ฑํสา มกสา จ อปฺปเมว สิรึสปา
วเน วาฬมิคากิณฺเณ กจฺจิ หึสา น วิชฺชติ
กุสลญฺเจว โน พฺรหฺเม อโถ พฺรหฺเม อนามยํ
อโถ อุญฺเฉน ยาเปม อโถ มูลผลา พหู
อโถ ฑํสา มกสา จ อปฺปเมว สิรึสปา
วเน วาฬมิคากิณฺเณ หึสา มยฺหํ น วิชฺชติ
สตฺต โน มาเส วสตํ อรญฺเญ ชีวิโสกินํ
อิทํปิ ทุติยํ ปสฺสาม พฺราหฺมณํ เทววณฺณินํ
อาทาย เวลุวํ ทณฺฑํ ธาเรนฺตํ อชินกฺขิปํ
สฺวาคตนฺเต มหาพฺรเหฺม อโถ เต อทุราคตํ



อนฺโต ปวิส ภทฺทนฺเต ปาเท ปกฺขาลยสฺสุ เต
ติณฺฑุกานิ ปิยาลานิ มธุเก กาสมาริโย
ผลานิ ขุทฺทกปฺปานิ ภุญฺเช พฺรเหฺม วรํ วรํ
อิทํปิ ปานิยํ สีตํ อาภตํ คิริคพฺภรา
ตโต ปิว มหาพฺรเหฺม สเจ ตฺวํ อภิกงฺขสิ
อถ ตฺวํ เกน วณฺเณน เกน วา ปน เหตุนา
อนุปฺปตฺโตสิ พฺรหารญฺญํ ตํ เม อกฺขาหิ ปุจฺฉิโต
ยถา วาริวโห ปูโร สพฺพกาลํ น ขียติ
เอวนฺตํ ยาจิตาคจฺฉึ ภริยํ เม เทหิ ยาจิโต
ททามิ น วิกมฺปามิ ยํ มํ ยาจสิ พฺราหฺมณ
สนฺตํ นปฺปฏิคูหามิ ทาเน เม รมเต มโน
มทฺทึ หตฺเถ คเหตฺวาน อุทกสฺส กมณฺฑลุํ
พฺราหฺมณสฺส อทา ทานํ สิวีนํ รฏฺฐวฑฺฒโน
ตทาสิ ยํ ภึสนกํ ตทาสิ โลมหํสนํ
มทฺทึ ปริจฺจชนฺตสฺส เมทนี สมกมฺปถ
เนวสฺส มทฺที ภกุฏี น สนฺธียติ น โรทติ
เปกฺขเตวสฺส ตุณฺหิยา เอส ชานาติ ยํ วรํ
ชาลึ กณฺหาชินํ ธีตํ มทฺทึ เทวึ ปติพฺพตํ
จชมาโน น จินฺเตสึ โพธิยาเยว การณา
น เม เทสฺสา อุโภ ปุตฺตา มทฺที เทวี น อปฺปิยา




สพฺพญฺญุตํ ปิยํ มยฺหํ ตสฺมา ปิเย อทาสหํ
โกมารี ยสฺสาหํ ภริยา สามิโก มม อิสฺสโร
ยสฺสิจฺเฉ ตสฺส มํ ทชฺชา วิกฺกีเณยฺย หเนยฺย วา
เตสํ สงฺกปฺปมญฺญาย เทวินฺโท เอตทพฺรวิ
สพฺเพ ชิตา เต ปจฺจุหา เย ทิพฺพา เย จ มานุสา
นินฺนาทิตา เต ปฐวี สทฺโท เต ติทิวงฺคโต
สมนฺตา วิชฺชุตา อาคู คิรีนํว ปฏิสฺสุตา
ตสฺส เต อนุโมทนฺติ อุโภ นารทปพฺพตา
อินฺโท จ พฺรหฺมา จ ปชาปตี จ
โสโม ยโม เวสฺสวโณ จ ราชา
สพฺเพ เทวานุโมทนฺติ ทุกฺกรํ หิ กโรติ โส
ทุทฺททํ ททมานานํ ทุกฺกรํ กมฺมกุพฺพตํ
อสนฺโต นานุกุพฺพนฺติ สตํ ธมฺโม ทุรนฺวโย
ตสฺมา สตญฺจ อสตญฺจ นานา โหติ อิโต คติ
อสนฺโต นิรยํ ยนฺติ สนฺโต สคฺคปรายนา
ยเมตํ กุมาเร อททา ภริยํ อททา วเน วสํ
พฺรหฺมยานมโนกฺกมฺม สคฺเค เต ตํ วิปจฺจตุ
ททามิ โภโต ภริยํ มทฺทึ สพฺพงฺคโสภินึ
ตฺวญฺเจว มทฺทิยา ฉนฺโน มทฺที จ ปตินา สห



ยถา ปโย จ สงฺโข จ อุโภ สมานวณฺณิโน
เอวํ ตุวญฺจ มทฺที จ สมานมนเจตสา
อวรุทฺเธตฺถ อรญฺญสฺมึ อุโภ สมฺมถ อสฺสเม
ขตฺติยา โคตฺตสมฺปนฺนา สุชาตา มาตุเปติโต
ยถา ปุญฺญานิ กยิราถ ททนฺตา อปราปรํ
สกฺโกหมสฺมิ เทวินฺโท อาคโตสฺมิ ตวนฺติเก
วรํ วรสฺสุ ราชิสิ วเร อฏฺฐ ททามิ เต
วรญฺเจ เม อโท สกฺก สพฺพภูตานมิสฺสร
ปิตา มํ อนุโมเทยฺย อิโต ปตฺตํ สกํ ฆรํ
อาสเนน นิมนฺเตยฺย ปฐเมตํ วรํ วเร
ปุริสสฺส วธํ น โรเจยฺยํ อปิ กิพฺพิสการกํ
วชฺฌํ วธมฺหา โมเจยฺยํ ทุติเยตํ วรํ วเร
เย วุฑฺฒา เย จ ทหรา เย จ มชฺฌิมโปริสา
มเมว อุปชีเวยฺยุํ ตติเยตํ วรํ วเร
ปรทารํ น คจฺเฉยฺยํ สทารปสุโต สิยํ
ถีนํ วสํ น คจฺเฉยฺยํ จตุตฺเถตํ วรํ วเร
ปุตฺโต เม สกฺก ชาเยถ โส จ ทีฆายุโก สิยา
ธมฺเมน ชิเน ปฐวึ ปญฺจเมตํ วรํ วเร
ตโต รตฺยา วิวสเน สุริยสฺสุคฺคมนํ ปติ
ทิพฺยา ภกฺขา ปาตุภเวยฺยุํ ฉฏฺฐเมตํ วรํ วเร


ททโต เม น ขีเยถ ทตฺวา นานุตเปยฺยหํ
ททํ จิตฺตํ ปสาเทยฺยํ สตฺตเมตํ วรํ วเร
อิโต วิมุจฺจมานาหํ สคฺคคามี วิเสสคู
อนิพฺพตฺตี ตโต อสฺสํ อฏฺฐเมตํ วรํ วเร
ตสฺส ตํ วจนํ สุตฺวา เทวินฺโท เอตทพฺรวิ
อจิรํ วต เต ตาโต ปิตา ตํ ทฏฺฐุเมสฺสติ
อิทํ วตฺวาน มฆวา เทวราชา สุชมฺปติ
เวสฺสนฺตเร วรํ ทตฺวา สคฺคกายํ อปกฺกมิ
สกฺกปพฺพํ นาม
กสฺเสตํ มุขมาภาติ เหมํวุตฺตตฺตมคฺคินา
นิกฺขํว ชาตรูปสฺส อุกฺกามุขปหํสิตํ
อุโภ สทิสปจฺจงฺคา อุโภ สทิสลกฺขณา
ชาลิสฺส สทิโส เอโก เอกา กณฺหาชินา ยถา
สีหา วิลาว นิกฺขนฺตา อุโภ สมฺปตฺติรูปกา
ชาตรูปมยาเยว อิเม ทิสฺสนฺติ ทารกา
กุโต นุ ตฺวํ ภารทฺวาช อิเม อาเนสิ ทารเก
อชฺช รฏฺฐมนุปฺปตฺโต กุโต อาคจฺฉสิ พฺราหฺมณ
มยฺหนฺเต ทารกา เทว ทินฺนา วิตฺเตน สญฺชย
อชฺช ปณฺณรสา รตฺติ ยโต ลทฺธา เม ทารกา



เกน วาจาย เปยฺเยน สมฺมา ญาเยน สทฺทเห
โก เต ตํ ทานมททา ปุตฺตเก ทานมุตฺตมํ
โย ยาจตํ ปติฏฺฐาสิ ภูตานํ ธรณีริว
โส เม เวสฺสนฺตโร ราชา ปุตฺเตทาสิ วเน วสํ
โย ยาจตํ คติ อาสิ สวนฺตีนํว สาคโร
โส เม เวสฺสนฺตโร ราชา ปุตฺเตทาสิ วเน วสํ
ทุกฺกฏํ วต โภ รญฺญา สทฺเธน ฆรเมสินา
กถํ นุ ปุตฺตเก ทชฺชา อรญฺเญ อวรุทฺธโก
อิมํ โภนฺโต นิสาเมถ ยาวนฺเตตฺถ สมาคตา
กถํ เวสฺสนฺตโร ราชา ปุตฺเตทาสิ วเน วสํ
ทาสํ ทาสิญฺจ โส ทชฺชา อสฺสํ จสฺสตรีรถํ
หตฺถิญฺจ กุญฺชรํ ทชฺชา กถํ โส ทชฺช ทารเก
ยสฺส นาสฺส ฆเร ทาโส อสฺโส จสฺสตรีรโถ
หตฺถี จ กุญฺชโร นาโค กึ โส ทชฺชา ปิตามห
ทานมสฺส ปสํสาม นาวนินฺทาม โปตก
กถํ นุ หทยํ อาสิ ตุเมฺห ทตฺวา วนิพฺพเก
ปิตา มยฺหํ มหาราช อเมฺห ทตฺวา วนิพฺพเก
สุตฺวาน กลูนํ วาจํ อจฺฉกณฺหาย ภาสิตํ
ทุกฺขสฺส หทยํ อาสิ อโถ อุณฺหํปิ อสฺสสิ




โรหณี เหว ตามฺพกฺขี ปิตา อสฺสูนิ วตฺตยิ
ยนฺตํ กณฺหาชินาโวจ อยํ มํ ตาต พฺราหฺมโณ
ลฏฺฐิยา ปฏิโกเฏติ ฆเร ชาตํว ทาสิยํ
น จายํ พฺราหฺมโณ ตาต ธมฺมิกา โหนฺติ พฺราหฺมณา
ยกฺโข พฺราหฺมณวณฺเณน ขาทิตุํ ตาต เนติ โน
นียมาเน ปิสาเจน กินฺนุ ตาต อุทิกฺขสิ
ราชปุตฺตี จ โว มาตา ราชปุตฺโต จ โว ปิตา
ปุพฺเพ เม องฺกมารุยฺห กินฺนุ ติฏฺฐถ อารกา
ราชปุตฺตี จ โน มาตา ราชปุตฺโต จ โน ปิตา
ทาสา มยํ พฺราหฺมณสฺส ตสฺมา ติฏฺฐาม อารกา
มา สมฺเมวํ อวจุตฺถ ฑยฺหเต หทยํ มม
จิตกายํว เม กาโย อาสเน น สุขํ ลเภ
มา สมฺเมวํ อวจุตฺถ ภิยฺโย โสกํ ชเนถ มํ
นิกฺกีณิสฺสามิ ทพฺเพน น โว ทาสา ภวิสฺสถ
กิมคฺฆิยํ หิ โว ตาต พฺราหฺมณสฺส ปิตา อทา
ยถาภูตํ เม อกฺขาถ ปฏิปาเทนฺตุ พฺราหฺมณํ
สหสฺสคฺฆํ หิ มํ ตาต พฺราหฺมณสฺส ปิตา อทา
อจฺฉํ กณฺหาชินํ กญฺญ หตฺถิอาทิสเตน จ
อุฏฺเฐหิ กตฺเต ตรมาโน พฺราหฺมณสฺส อวากร
ทาสีสตํ ทาสสตํ ควํ หตฺถูสภํ สตํ



ชาตรูปสหสฺสญฺจ โปตานํ เทหิ นิกฺกยํ
ตโต กตฺตา ตรมาโน พฺราหฺมณสฺส อวากริ
ทาสีสตํ ทาสสตํ ควํ หตฺถูสภํ สตํ
ชาตรูปสหสฺสญฺจ โปตานํทาสิ นิกฺกยํ
ทาสีสตํ ทาสสตํ ควํ หตฺถูสภํ สตํ
อสฺสตรีรถญฺเจว สพฺพโภเค สตํ สตํ
ชาตรูปสหสฺสญฺจ พฺราหฺมณสฺส ธเนสิโน
อจฺจายิกสฺส ลุทฺทสฺส โปตานํทาสิ นิกฺกยํ
นิกฺกีณิตฺวา จ นฺหาเปตฺวา โภชยิตฺวาน ทารเก
สมลงฺกริตฺวา ภณฺเฑหิ อุจฺจงฺเก อุปเวสยุํ
สีสํ นฺหาเต สุจิวตฺเถ สพฺพาภรณภูสิเต
ราชา องฺเก กริตฺวาน อยฺยโก ปริปุจฺฉถ
กุณฺฑเล ฆุสิเต มาเล สพฺพาลงฺการภูสิเต
ราชา องฺเก กริตฺวาน อิทํ วจนมพฺรวิ
กจฺจิ อุโภ อโรคา เต ชาลิ มาตาปิตา ตว
กจฺจิ อุญฺเฉน ยาเปนฺติ กจฺจิ มูลผลา พหู
กจฺจิ ฑํสา มกสา จ อปฺปเมว สิรึสปา
วเน วาฬมิคากิณฺเณ กจฺจิ หึสา น วิชฺชติ
อโถ อุโภ อโรคา เต เทว มาตาปิตา มม




อโถ อุญฺเฉน ยาเปนฺติ อโถ มูลผลา พหู
อโถ ฑํสา มกสา จ อปฺปเมว สิรึสปา
วเน วาฬมิคากิณฺเณ หึสา เนสํ น วิชฺชติ
ขณนฺตาลุกลมฺพานิ วิฬานิตกฺกลานิ จ
โกลํ ภลฺลาตกํ เพลํ สา โน อาหจฺจ โปสติ
ยญฺเจว สา อาหรติ วนมูลผลหาริยา
ตํ โน สพฺเพ สมาคนฺตฺวา รตฺตึ ภุญฺชาม โน ทิวา
อมฺมา จ โน กีสา ปณฺฑุ อาหรนฺตี ทุมปฺผลํ
วาตาตเปน สุขุมาลี ปทุมํ หตฺถคตํมิว
อมฺมาย ปตนูเกสา วิจรนฺตฺยา พฺรหาวเน
วเน วาฬมิคากิณฺเณ ขคฺคทีปินิเสวิเต
เกเสสุ ชฏํ พนฺธิตฺวา กจฺเฉ ชลฺลมธารยิ
ธาเรนฺโต พฺราหฺมณวณฺณํ อาสทญฺจมสญฺชฏํ
จมฺมวาสี ฉมา เสติ ชาตเวทํ นมสฺสติ
ปุตฺตา ปิยา มนุสฺสานํ โลกสฺมึ อุปปชฺชิสุํ
น หิ นูนมฺหากํ อยฺยสฺส ปุตฺเต สิเนโห อชายถ
ทุกฺกฏญฺจ หิ โน โปต ภูนหจฺจํ กตํ มยา
โยหํ สิวีนํ วจนา ปพฺพาเชสึ อทูสกํ
ยํ เม กิญฺจิ อิธ อตฺถิ ธนํ ธญฺญญฺจ วิชฺชติ



เอตุ เวสฺสนฺตโร ราชา สิวิรฏฺเฐ ปสาสตุ
น เทว มยฺหํ วจนา เอหิติ สิวิสุตฺตโม
สยเมว เทโว คนฺตฺวาน สิญฺจ โภเคหิ อตฺรชํ
ตโต เสนาปตึ ราชา สญฺชโย อชฺฌภาสถ
อตฺถี อสฺสา รถา ปตฺติ เสนา สนฺนาหยนฺตุ นํ
เนคมา จ มํ อเนฺวนฺตุ พฺราหฺมณา จ ปุโรหิตา
ตโต สฏฺฐี สหสฺสานิ โยธิโน จารุทสฺสนา
ขิปฺปมายนฺตุ สนฺนทฺธา นานาวณฺเณหิลงฺกตา
นีลวตฺถธราเนเก ปีตาเนเก นิวาสิตา
อญฺเญ โลหิตอุณฺหีสา สุทฺธาเนเก นิวาสิตา
ขิปฺปมายนฺตุ สนฺนทฺธา นานาวณฺเณหิลงฺกตา
หิมวา ยถา คนฺธโร ปพฺพโต คนฺธมาทโน
นานารุกฺเขหิ สญฺฉนฺโน มหาภูตคณาลโย
โอสเธหิ จ ทิพฺเพหิ ทิสา ภาติ ปวาติ จ
ขิปฺปมายนฺตุ สนฺนทฺธา ทิสา ภนฺตุ ปวนฺตุ จ
ตโต นาคสหสฺสานิ โยชยนฺตุ จตุทฺทส
สุวณฺณกจฺเฉ มาตงฺเค เหมกปฺปนิวาสเส
อารุเฬฺห คามณีเยภิ โตมรงฺกุสปาณิภิ
ขิปฺปมายนฺตุ สนฺนทฺธา หตฺถิกฺขนฺเธหิ ทสฺสิตา
ตโต อสฺสสหสฺสานิ โยชยนฺตุ จตุทฺทส




อาชานิเยว ชาติยา สินฺธเว สีฆวาหเน
อารุเฬฺห คามณีเยภิ อินฺทิยาจาปธาริภิ
ขิปฺปมายนฺตุ สนฺนทฺธา อสฺสปิฏฺเฐ อลงฺกตา
ตโต รถสหสฺสานิ โยชยนฺตุ จตุทฺทส
อโยสุกตเนมิโย สุวณฺณจิตฺรโปกฺขเร
อาโรเปนฺตุ ธเช ตตฺถ จมฺมานิ กวจานิ จ
วิปฺผาเลนฺตุ จ จาปานิ ทฬฺหธมฺมา ปหาริโน
ขิปฺปมายนฺตุ สนฺนทฺธา รเถสุ รถชีวิโน
ลาชา โอโลกิยา ปุปฺผา มาลาคนฺธวิเลปนา
อคฺฆิยานิ จ ติฏฺฐนฺตุ เยน มคฺเคน เอหิติ
คาเม คาเม สตํ กุมฺภา เมรยสฺส สุราย จ
มคฺคมฺหิ ปติตา ฐนฺตุ เยน มคฺเคน เอหิติ
มํสา ปูวา จ สงฺกุลฺยา กุมฺมาสา มจฺฉสํยุตา
มคฺคมฺหิ ปติตา ฐนฺตุ เยน มคฺเคน เอหิติ
สปฺปิ เตลํ ทธิ ขีรํ กงฺคุปิฏฺฐา พหู สุรา
มคฺคมฺหิ ปติตา ฐนฺตุ เยน มคฺเคน เอหิติ
อาฬาริกา จ สูทา จ นฏนฏฺฏกคายิโน
ปาณิสฺสรา กุมฺภถูนิโย มุทฺทิกา โสกชฺฌายิกา
อาหญฺญนฺตุ สพฺพวีณา เภริโย ทินฺทิมานิ จ





ขรมุขานิ ธมนฺตุ นทนฺตุ เอกโปกฺขรา
มุทิงฺคา ปณฺฑวา สงฺขา โคธา ปริวทนฺติกา
ทินฺทิมานิ จ หญฺญนฺตุ กุฏุมฺพา ทินฺทิมานิ จ
สา เสนา มหตี อาสิ อุยฺยุตฺตา สิวิวาหินี
ชาลินา มคฺคนาเยน วงฺกํ ปายาสิ ปพฺพตํ
โกญฺจํ นทติ มาตงฺโค กุญฺชโร สฏฺฐิหายโน
กจฺฉาย พชฺฌมานาย โกญฺจํ นทติ วารโณ
อาชานิยา หสิยนฺติ เนมิโฆโส อชายถ
นภํ รโช อฉาเทสิ อุยฺยุตฺตา สิวิวาหินี
สา เสนา มหตี อาสิ อุยฺยุตฺตา หาริหาริณี
ชาลินา มคฺคนาเยน วงฺกํ ปายาสิ ปพฺพตํ
เต ปาวึสุ พฺรหารญฺญํ พหุสาขํ มโหทกํ
ปุปฺผรุกฺเขหิ สญฺฉนฺนํ ผลรุกฺเขหิ จูภยํ
ตตฺถ วินฺทุสฺสรา วคฺคู นานาวณฺณา พหู ทิชา
กูชนฺตมุปกูชนฺติ อุตุสํปุปฺผิเต ทุเม
เต คนฺตฺวา ทีฆมทฺธานํ อโหรตฺตานมจฺจเย
ปเทสนฺตํ อุปาคญฺฉฉ ยตฺถ เวสฺสนฺตโร อหุ
มหาราชปพฺพํ นาม
เตสํ สุตฺวาน นิคฺโฆสํ ภีโต เวสฺสนฺตโร อหุ
ปพฺพตํ อภิรูหิตฺวา ภีโต เสนํ อุทิกฺขติ




อิงฺฆ มทฺทิ นิสาเมหิ นิคฺโฆโส ยาทิโส วเน
อาชานิยา หสิยนฺติ ธชคฺคาเนว ทิสฺสเร
อิเม นูน อรญฺญมฺหิ มิคสงฺฆานิ ลุทฺทกา
วาคุราหิ ปริกฺขิปฺป โสพฺเภ ปาเตตฺวา ตาวเท
วิกฺโกสมานา ติปฺปาหิ หนฺติ เนสํ วรํ วรํ
ตถา มยํ อทูสกา อรญฺเญ อวรุทฺธกา
อมิตฺตหตฺถตฺถคตา ปสฺส ทุพฺพลฆาตกํ
อมิตฺตา นปฺปสเหยฺยุํ อคฺคิว อุทกณฺณเว
ตเทว ตฺวํ วิจินฺเตหิ อปิ โสตฺถิ อิโต สิยา
ตโต เวสฺสนฺตโร ราชา โอโรหิตฺวาน ปพฺพตา
นิสีทิ ปณฺณสาลายํ ทฬฺหํ กตฺวาน มานสํ
นิวตฺตยิตฺวาน รถํ วุฏฺฐาเปตฺวาน เสนิโย
เอกํ อรญฺเญ วิหรนฺตํ ปิตา ปุตฺตํ อุปาคมิ
หตฺถิกฺขนฺธโต โอรุยฺห เอกํโส ปญฺชลีกโต
ปริกิณฺโณ อมจฺเจหิ ปุตฺตํ สิญฺจิตุปาคมิ
ตตฺถทฺทส กุมารํ โส รมฺมรูปํ สมาหิตํ
นิสินฺนํ ปณฺณสาลายํ ฌายนฺตํ อกุโตภยํ
ตญฺจ ทิสฺวาน อายนฺตํ ปิตรํ ปุตฺตคิทฺธินํ
เวสฺสนฺตโร จ มทฺที จ ปจฺจุคฺคนฺตฺวา อวนฺทิสุํ
มทฺที จ สิรสา ปาเท สสฺสุรสฺสาภิวาทยิ



มทฺที อหญฺหิ เต เทว ปาเท วนฺทามิ เต หุสา
เตสุ ตตฺถ ปลิสชฺช ปาณินา ปริมชฺชถ
กจฺจิ โว กุสลํ ปุตฺต กจฺจิ ปุตฺต อนามยํ
กจฺจิ อุญฺเฉน ยาเปถ กจฺจิ มูลผลา พหู
กจฺจิ ฑํสา มกสา จ อปฺปเมว สิรึสปา
วเน วาฬมิคากิณฺเณ กจฺจิ หึสา น วิชฺชติ
อตฺถิ โน ชีวิกา เทว สา จ ยาทิสิกีทิสา
กสิรา ชีวิกา โหม อุญฺฉาจริยาย ชีวิตํ
อนิทฺธินํ มหาราช ทเมตฺยสฺสํว สารถิ
ตฺยมฺหา อนิทฺธิกา ทนฺตา อสมิทฺธิ ทเมติ โน
อปิ โน กีสานิ มํสานิ ปิตุ มาตุ อทสฺสนา
อวรุทฺธานํ มหาราช อรญฺเญ ชีวิโสกินํ
เยปิ เต สิวิเสฏฺฐสฺส ทายาทปฺปตฺตมานสา
ชาลี กณฺหาชินา จุโภ พฺราหฺมณสฺส วสานุคา
อจฺจายิกสฺส ลุทฺทสฺส โย เน คาโวว สุมฺภติ
เต ราชปุตฺติยา ปุตฺเต ยทิ ชานาถ สํสถ
ปริยาปุณาถ โน ขิปฺปํ สปฺปทฏฺฐํว มาณวํ
เอเต กุมารา นิกฺกีตา ชาลี กณฺหาชินา จุโภ
พฺราหฺมณสฺส ธนํ ทตฺวา ปุตฺต มา ภายิ อสฺสุํ
กจฺจิ นุ ตาต กุสลํ กจฺจิ ตาต อนามยํ



กจฺจิ นุ ตาต เม มาตุ จกฺขุ น ปริหายติ
กุสลญฺเจว เม ปุตฺต อโถ ปุตฺต อนามยํ
อโถ จ ปุตฺต เต มาตุ จกฺขุ น ปริหายติ
กจฺจิ อโรคํ โยคฺคนฺเต กจฺจิ วหติ วาหนํ
กจฺจิ ผีโต ชนปโท กจฺจิ วุฏฺฐิ น ฉิชฺชติ
อโถ อโรคํ โยคฺคมฺเม อโถ วหติ วาหนํ
อโถ ผีโต ชนปโท อโถ วุฏฺฐิ น ฉิชฺชติ
อิจฺเจวํ มนฺตยนฺตานํ มาตา เนสํ อทิสฺสถ
ราชปุตฺตี คิริทฺวาเร ปตฺติกา อนุปาหนา
ตญฺจ ทิสฺวาน อายนฺตึ มาตรํ ปุตฺตคิทฺธินึ
เวสฺสนฺตโร จ มทฺที จ ปจฺจุคฺคนฺตฺวา อวนฺทิสุํ
มทฺที จ สิรสา ปาเท สสฺสุยา อภิวาทยิ
มทฺที อหญฺหิ เต อยฺเย ปาเท วนฺทามิ เต หุสา
มทฺทิญฺจ ปุตฺตกา ทิสฺวา ทูรโต โสตฺถิมาคตา
กนฺทนฺตา อภิธาวึสุ วจฺฉา พาลาว มาตรํ
มทฺที จ ปุตฺตเก ทิสฺวา ทูรโต โสตฺถิมาคเต
วารุณีว ปเวเธนฺติ ถนธาราภิสิญฺจถ
สมาคตาน ญาตีนํ มหาโฆโส อชายถ
ปพฺพตา สมนาทึสุ มหี อากมฺปิตา อหุ
วุฏฺฐิธารํ ปวตฺเตนฺโต เทโว ปาวสฺสิ ตาวเท


อถ เวสฺสนฺตโร ราชา ญาตีหิ สมคจฺฉถ
นตฺตาโร สุณิสา ปุตฺโต ราชา เทวี จ เอกโต
ยทา สมาคตา อาสุํ ตทาสิ โลมหํสนํ
ปญฺชลิกา ตสฺส ยาจนฺติ โรทนฺตา เภรเว วเน
เวสฺสนฺตรญฺจ มทฺทิญฺจ สพฺเพ รฏฺฐา สมาคตา
ตฺวํ โนสิ อิสฺสโร ราชา รชฺชํ กาเรถ โน อุโภ
ฉกฺขตฺติยปพฺพํ นาม
ธมฺเมน รชฺชํ กาเรนฺตํ รฏฺฐา ปพฺพาชยิตฺถ มํ
ตฺวญฺจ ชานปทา เจว เนคมา จ สมาคตา
ทุกฺกฏญฺจ หิ โน ปุตฺต ภูนหจฺจํ กตํ มยา
โยหํ สิวีนํ วจนา ปพฺพาเชสึ อทูสกํ
เยนเกนจิ วณฺเณน ปิตุ ทุกฺขํ อุทพฺพเห
มาตุยา ภคินิยาปิ อปิ ปาเณหิ อตฺตโน
นฺหานกาโล มหาราช รโชชลฺลํ ปวาหย
ตโต เวสฺสนฺตโร ราชา รโชชลฺลํ ปวาหยิ
รโชชลฺลํ ปวาเหตฺวา สงฺขํ วณฺณํ อธารยิ
สีสนฺหาโต สุจิวตฺโถ สพฺพาภรณภูสิโต
ปจฺจยํ นาคมารุยฺห ขคฺคํ พนฺธิ ปรนฺตปํ




ตโต สฏฺฐี สหสฺสานิ โยธิโน จารุทสฺสนา
สหชาตา ปริกรึสุ นนฺทยนฺตา รเถสภํ
ตโต มทฺทึปิ นฺหาเปสุํ สิวิกญฺญา สมาคตา
เวสฺสนฺตโร ตํ ปาเลตุ ชาลี กณฺหาชินา จุโภ
อโถปิ ตํ มหาราชา สญฺชโย อภิรกฺขตุ
อิทญฺจ ปจฺจยํ ลทฺธา ปุพฺเพ กิเลสมตฺตโน
อานนฺทิยํ อาจารึสุ รมณีเย คิริพฺพเช
อิทญฺจ ปจฺจยํ ลทฺธา ปุพฺเพ กิเลสมตฺตโน
อานนฺทจิตฺตา สุมนา ปุตฺเต สงฺคมฺม ลกฺขณา
อิทญฺจ ปจฺจยํ ลทฺธา ปุพฺเพ กิเลสมตฺตโน
อานนฺทจิตฺตา ปตีตา สห ปุตฺเตหิ ลกฺขณา
เอกภตฺตี ปุเร อาสึ นิจฺจํ ถณฺฑิลสายินี
อิติ เมตํ วตํ อาสิ ตุมฺหํ กามา หิ ปุตฺตกา
ตํ เม วตํ สมิทฺธชฺช ตุมฺเห สงฺคมฺม ปุตฺตกา
มาตุชํปิ ตํ ปาเลตุ ปิตุชํปิ จ ปุตฺตกา
อโถปิ ตํ มหาราชา สญฺชโย อภิรกฺขตุ
ยงฺกิญฺจิตฺถิ กตํ ปุญฺญํ มยฺหญฺเจว ปิตุจฺจ เต
สพฺเพน เตน กุสเลน อชโร ตฺวํ อมโร ภว
กปฺปาสิกญฺจ โกเสยฺยํ โขมโกทุมฺพรานิ จ



สสฺสุ สุณฺหาย ปาเหสิ เยหิ มทฺที อโสภถ
ตโต โขมญฺจ กายูรํ คีเวยฺยํ รตนามยํ
สสฺสุ สุณฺหาย ปาเหสิ เยหิ มทฺที อโสภถ
ตโต โขมญฺจ กายูรํ องฺคทํ มณิเมขลํ
สสฺสุ สุณฺหาย ปาเหสิ เยหิ มทฺที อโสภถ
อุณฺณตํ มุขผุลฺลญฺจ นานารตฺเต จ มาณิเย
สสฺสุ สุณฺหาย ปาเหสิ เยหิ มทฺที อโสภถ
อุคฺคตฺถนํ คิงฺคมกํ เมขลํ ปฏิปาทุกํ
สสฺสุ สุณฺหาย ปาเหสิ เยหิ มทฺที อโสภถ
สุตฺตญฺจ สุตฺตวชฺชญฺจ อุปนิชฺฌาย เสยฺยสิ
อโสภถ ราชปุตฺตี เทวกญฺญาว นนฺทเน
สีสนฺหาตา สุจิวตฺถา สพฺพาภรณภูสิตา
อโสภถ ราชปุตฺตี ตาวตึสาว อจฺฉรา
กทลีว วาตจฺฉุปิตา ชาตา จิตฺตลตาวเน
ทนฺตาวรณสมฺปนฺนา ราชปุตฺตี อโสภถ
สกุณี มานุสินีว ชาตา จิตฺตปฺปตฺตา ปติ
นิโคฺรธปกฺกพิมฺโพฏฺฐี ราชปุตฺตี อโสภถ
ตสฺสา จ นาคมาเนสุํ นาติวุฑฺฒํว กุญฺชรํ
สตฺติกฺขมํ สรกฺขมํ อีสาทนฺตํ อุรุฬฺหวํ
สา มทฺที นาคมารุหิ นาติวุฑฺฒํว กุญฺชรํ



สตฺติกฺขมํ สรกฺขมํ อีสาทนฺตํ อุรุฬฺหวํ
สพฺพมฺหิ ตํ อรญฺญมฺหิ ยาวนฺเตตฺถ มิคา อหุ
เวสฺสนฺตรสฺส เตเชน นาญฺญมญฺญํ วิเหฐยุํ
สพฺพมฺหิ ตํ อรญฺญมฺหิ ยาวนฺเตตฺถ ทิชา อหุ
เวสฺสนฺตรสฺส เตเชน นาญฺญมญฺญํ วิเหฐยุํ
สพฺพมฺหิ ตํ อรญฺญมฺหิ ยาวนฺเตตฺถ มิคา อหุ
เอกชฺฌํ สนฺนิปาตึสุ
เวสฺสนฺตเร ปยาตมฺหิ สิวีนํ รฏฺฐวฑฺฒเน
สพฺพมฺหิ ตํ อรญฺญมฺหิ ยาวนฺเตตฺถ ทิชา อหุ
เอกชฺฌํ สนฺนิปาตึสุ
เวสฺสนฺตเร ปยาตมฺหิ สิวีนํ รฏฺฐวฑฺฒเน
สพฺพมฺหิ ตํ อรญฺญมฺหิ ยาวนฺเตตฺถ มิคา อหุ
นาสฺส มญฺชูนิ กูชึสุ
เวสฺสนฺตเร ปยาตมฺหิ สิวีนํ รฏฺฐวฑฺฒเน
สพฺพมฺหิ ตํ อรญฺญมฺหิ ยาวนฺเตตฺถ ทิชา อหุ
นาสฺส มญฺชูนิ กูชึสุ
เวสฺสนฺตเร ปยาตมฺหิ สิวีนํ รฏฺฐวฑฺฒเน
ปฏิยตฺโต ราชมคฺโค วิจิตฺโต ปุปฺผสนฺถโต
วสิ เวสฺสนฺตโร ราชา ยตฺถ ยาว เชตุตฺตรา
ตโต สฏฺฐี สหสฺสานิ โยธิโน จารุทสฺสนา



สมนฺตา ปริกรึสุ
เวสฺสนฺตเร ปยาตมฺหิ สิวีนํ รฏฺฐวฑฺฒเน
โอโรธา จ กุมารา จ เวสิยานา จ พฺราหฺมณา
สมนฺตา ปริกรึสุ
เวสฺสนฺตเร ปยาตมฺหิ สิวีนํ รฏฺฐวฑฺฒเน
หตฺถาโรหา อนีกฏฺฐา รถิกา ปตฺติการกา
สมนฺตา ปริกรึสุ
เวสฺสนฺตเร ปยาตมฺหิ สิวีนํ รฏฺฐวฑฺฒเน
สมาคตา ชานปทา เนคมา จ สมาคตา
สมนฺตา ปริกรึสุ
เวสฺสนฺตเร ปยาตมฺหิ สิวีนํ รฏฺฐวฑฺฒเน
กโรฏิยา จมฺมธรา อินฺทิหตฺถา สุวมฺมิกา
ปุรโต ปฏิปชฺชึสุ
เวสฺสนฺตเร ปยาตมฺหิ สิวีนํ รฏฺฐวฑฺฒเน
เต ปาวึสุ ปุรํ รมฺมํ พหุปาการโตรณํ
อุเปตํ อนฺนปาเนหิ นจฺจคีเตหิ จูภยํ
วิตฺตา ชานปทา อาสุํ เนคมา จ สมาคตา
อนุปฺปตฺเต กุมารมฺหิ สิวีนํ รฏฺฐวฑฺฒเน
เจลุกฺเขโป ปวตฺติตฺถ อาคเต ธนทายเก
นนฺทิปฺปเวสิ นคเร พนฺธนา โมกฺโข อโฆสถ




ชาตรูปมยํ วสฺสํ เทโว ปาวสฺสิ ตาวเท
เวสฺสนฺตเร ปวิฏฺฐมฺหิ สิวีนํ รฏฺฐวฑฺฒเน
ตโต เวสฺสนฺตโร ราชา ทานํ ทตฺวาน ขตฺติโย
กายสฺส เภทา สปฺปญฺโญ สคฺคํ โส อุปปชฺชถาติ
นครกณฺฑํ นาม
มหาเวสฺสนฺตรชาตกํ ทสมํ
มหานิปาตํ นิฏฺฐิตํ

