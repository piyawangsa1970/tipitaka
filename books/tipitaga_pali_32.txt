
สุตฺตนฺตปิฏเก ขุทฺทกนิกายสฺส
อปทานํ

นโม ตสฺส ภควโต อรหโต สมฺมาสมฺพุทฺธสฺส
ปฐโม พุทฺธวคฺโค
ปฐมํ พุทฺธาปทานํ
ตถาคตํ เชตวเน วสนฺตํ
อปุจฺฉิ เวเทหมุนี นตงฺโค
สพฺพญฺญุพุทฺธา กิร นาม โหนฺติ
ภวนฺติ เต เหตุหิ เกหิ ธีรา
ตทาห สพฺพญฺญุวโร มเหสี
อานนฺทภทฺทํ มธุรสฺสเรน
เย สพฺพพุทฺเธสุ กตาธิการา
อลทฺธโมกฺขา ชินสาสเนสุ
เตเนว สมฺโพธิมุเขน ธีรา
อชฺฌาสเยนาปิ มหาพเลน
ปญฺญาย เตเชน สุติกฺขปญฺญา
สพฺพญฺญุภาวํ อนุปาปุณนฺติ



อหมฺปิ ปุพฺพพุทฺเธสุ พุทฺธตฺตํ อภิปตฺถยึ
ตึส ปารมิ สมฺปุณฺณา ธมฺมราชา อสงฺขิยา
สมฺโพธึ พุทฺธเสฏฺฐานํ สสงฺเฆ โลกนายเก
ทสงฺคุลี นมสฺสิตฺวา สิรสา อภิวาทเย
ยาวตา พุทฺธเขตฺเตสุ รตนา วิชฺชนฺติสงฺขิยา
อากาสฏฺฐา จ ภุมฺมฏฺฐา มนสา สพฺพมาหเร
ตตฺถ รูปิยภูมิยํ ปาสาทํ มาปเย อหํ
เนกภุมฺมํ รตนมยํ อุพฺพิทฺธํ นภมุคฺคตํ
วิจิตฺตถมภํ สุกตํ สุวิภตฺตํ มหารหํ
กนกามยสงฺฆาฏํ โกนฺตจฺฉตฺเตหิ มณฺฑิตํ
ปฐมา เวฬุริยา ภูมิ วิมลพฺภสมา สุภา
นฬินาชลชากิณฺณา วรกญฺจนภูมิยา
ปหฏฺฐสาขาปวาฬ- วณฺณา โลหิตกา สุภา
อินฺทโคปกวณฺณาภา ภูมิ โอภาสตี ทิสา
สุวิภตฺตา ฆรมุขา นิยฺยุหา สีหปญฺชรา
จตุโร เวทิกา ชาลา คนฺธาเวฬา มโนรมา
นีลา ปีตา โลหิตกา โอทาตา สุทฺธกาฬกา
กูฏาคารวรูเปตา สตฺตรตนภูสิตา
โอโลกมยา ปทุมา วาฬวิหงฺคโสภิตา
นกฺขตฺตตารกากิณฺณา จนฺทสุริเยหิ มณฺฑิตา







เหมชาเลน สญฺฉนฺนา โสณฺณกึกิณิกายุตา
วาตเวเคน กุชฺชนฺติ โสณฺณชาลา มโนรมา
มญฺเชฏฺฐกํ โลหิตกํ ปีตกํ หริปญฺชรํ
นานารงฺเคหิ สํจิตฺตํ อุสฺสิตทฺธชมาลินี
นานา พหูเนกสตา ผลกา รชตามยา
มณิมยา โลหิตงฺกา มสารคลฺลมยา ตถา
นานาสยนจิตฺติตา สณฺหกาสิกสนฺถตา
กมฺพลา ทุกุลา จีนา ปตฺตุณฺณา ปณฺฑุปาวุรา
วิวิธตฺถรณํ สพฺพํ มนสา ปญฺญเปมหํ
ตาสุ ตาเสฺวว ภูมีสุ รตนกูฏลงฺกตา
มณิเวโรจนา อุกฺกา ธารยนฺตา สุติฏฺฐเร
โสภนฺติ เอสิกา ถมฺภา สุภา กญฺจนโตรณา
ชมฺโพนทา สารมยา อโถ รชตมยาปิจ
เนกาสนฺธี สุวิภตฺตา กวาฏคฺคลจิตฺติตา
อุภโต ปุณฺณฆฏาเนกา ปทุมุปฺปลสํยุตา
อตีเต สพฺพพุทฺเธ จ สสงฺเฆ โลกนายเก
ปกติวณฺณรูเปน นิมฺมินิตฺวา สสาวเก
เตน ทฺวาเรน ปวีสิตฺวา สพฺพพุทฺธา สสาวกา
สพฺพโสวณฺณมเย ปีเฐ นิสินฺนา อริยมณฺฑลา
เย จ เอตรหิ อตฺถิ พุทฺธา โลเก อนุตฺตรา




อตีตา วตฺตมานา จ ภวนํ สพฺเพ สมารุหุํ
ปจฺเจกพุทฺเธเนกสเต สยมฺภู อปราชิเต
อตีเต วตฺตมาเน จ ภวนํ สพฺเพ สมารุหุํ
กปฺปรุกฺขา พหู อตฺถิ เย ทิพฺพา เย จ มานุสา
สพฺพํ ทุสฺสํ สมาหนฺตฺวา อจฺฉาเทมิ ติจีวรํ
ขชฺชโภชฺชํ สายนิยํ สมฺปนฺนํ ปานโภชนํ
มณิมเย สุเภ ปตฺเต สมฺปูเรตฺวา อทาสหํ
ทิพฺพวตฺถา สมาหุตฺวา มฏฺฐา จีวรสํยุตา
มธุรา สกฺขรา เจว เตลา จ มธุผาณิตา
ตปฺปิตา ปรมนฺเนน สพฺเพ อริยมณฺฑลา
รตนคพฺภํ ปวีสิตฺวา เกสรีว คุหาสเย
มหารหมฺหิ สยเน สีหเสยฺยมกปฺปยุํ
สมฺปชานา สมุฏฺฐาย เสยฺเย ปลฺลงฺกมาภชุํ
โคจรํ สพฺพพุทฺธานํ ฌานรติสมปฺปิตา
อญฺเญ ธมฺมานิ เทเสนฺติ อญฺเญ กีฬนฺติ อิทฺธิยา
อปฺปนายปิ กีฬนฺติ อภิญฺญาวสิภาวิตา
วิกุพฺพนา วิกุพฺพนฺติ อเนกสตสหสฺสิโย
พุทฺธาปิ พุทฺเธ ปุจฺฉนฺติ วิสยํ สพฺพญฺญุมาลยํ
คมฺภีรํ นิปุณํ ฐานํ ปญฺญาย วินิพุชฺฌเร
สาวกา พุทฺเธ ปุจฺฉนฺติ พุทฺธา ปุจฺฉนฺติ สาวเก



อญฺญมญฺญญฺจ ปุจฺฉนฺติ อญฺญมญฺญํ พฺยากโรนฺติ เต
พุทฺธา ปจฺเจกพุทฺธา จ สาวกา ปริจารกา
เอวํ รตีสุ รมมานา ปาสาเทภิรมนฺติ เต
ฉตฺตาติฉตฺตา ติฏฺฐนฺติ รตนาเวฬุสนฺนิภา
สุวณฺณชาลสํยุตฺตํ รชตชาลขจิตํ
มุตฺตาชาลปริกฺขิตฺตํ สพฺเพ ธาเรนฺตุ มตฺถเก
ภวนฺติ เจลวิตานา โสณฺณตารกจิตฺติตา
วิจิตฺตา มลยวิตตา สพฺเพ ธาเรนฺตุ มตฺถเก
วิตตา มลยทาเมหิ คนฺธทาเมหิ โสภิตา
ทุสฺสทาเมหิ ปริกิณฺณา รตนทามภูสิตา
ปุปฺผาภิกิณฺณา สุวิจิตฺตา สุรภิคนฺธธูปิตา
คนฺธปญฺจางฺคุลงฺกตา เหมจฺฉทนฉาทิตา
จตุทฺทิสา โปกฺขรญฺโญ ปทุมุปฺปลสนฺถตา
โสวณฺณรูเป ขายนฺตุ ปทุมเรณุรชุคฺคตา
ปุปฺผนฺตุ ปาทปา สพฺเพ ปาสาทสฺส สมนฺตโต
สยญฺจ ปุปฺผา มุญฺจิตฺวา คนฺตฺวา ภวนโมกิรุํ
สิขิโน ตตฺถ นจฺจนฺตุ ทิพฺพา หํสา ปกุชฺชเร
กรวิกา จ คายนฺตุ ทิชสงฺฆา สมนฺตโต
เภริโย สพฺพา วชฺชนฺตุ วีณา สพฺพา รวนฺตุ ตา
สพฺพา สงฺคีติ วตฺตนฺตุ ปาสาทสฺส สมนฺตโต





ยาวตา พุทฺธเขตฺตมฺหิ จกฺกวาฬา จมูปริ
มหนฺตา โชติสมฺปนฺนา อจฺฉิทฺทา รตนามยา
ติฏฺฐนฺตุ โสณฺณปลฺลงฺกา ทีปรุกฺขา ชลนฺตุ เต
ภวนฺตุ เอกปชฺโชตา ทสสหสฺสปรมฺปรา
คณิกา ลาสิกา เจว นจฺจนฺตุ อจฺฉราคณา
นานารงฺคา ปทิสฺสนฺตุ ปาสาทสฺส สมนฺตโต
ทุมคฺเค ปพฺพตคฺเค วา สิเนรุคิริมุทฺธเน
อุสฺสาเปมิ ธชํ สพฺพํ วิจิตฺตํ ปญฺจวณฺณิกํ
นรา นาคา จ คนฺธพฺพา สพฺเพ เทวา อุเปนฺตุ เต
นมสฺสนฺตา ปญฺชลิกา ปาสาทํ ปริวารยุํ
ยงฺกิญฺจิ กุสลํ กมฺมํ กตฺตพฺพํ กิริยํ มม
กาเยน วาจามนสา ติทเส สุคตํ กตํ
เย สตฺตา สญฺญิโน อตฺถิ เย จ สตฺตา อสญฺญิโน
กตํ ปุญฺญผลํ มยฺหํ สพฺเพ ภาคี ภวนฺตุ เต
เย ตํ กตํ สุวิทิตํ ทินฺนํ ปุญฺญผลํ มยา
เย จ ตตฺถ น ชานนฺติ เทวา คนฺตฺวา นิเวทยุํ
สพฺเพ โลกมฺหิ เย สตฺตา ชีวนฺตาหารเหตุกา
มนุญฺญํ โภชนํ สพฺเพ ลภนฺตุ มม เจตสา
มนสา ทานํ มยา ทินฺนํ มนสา ปสาทมาทยึ
ปูชิตฺวา สพฺพสมฺพุทฺธํ ปจฺเจกานญฺจ ปูชยึ




เตน กมฺเมน สุกเตน เจตนาปณิธีหิ จ
ชเหตฺวา มานุสํ เทหํ ตาวตึสํ อคญฺฉหํ
ทุเว ภเว ปชานามิ เทวตฺตํ อถ มานุสํ
อญฺญํ คตึ น ชานามิ มนสา ปตฺถนาผลํ
เทวานํ อธิโก โหมิ ภวามิ มนุชาธิโป
รูปลกฺขณสมฺปนฺโน ปญฺญาย อสโม ภเว
โภชนํ วิวิธํ เสฏฺฐํ รตนญฺจ อนปฺปกํ
นานาวิธานิ วตฺถานิ นภสา ขิปฺปํ อุเปนฺติ มํ
ปฐพฺยา ปพฺพเต เจว อากาเส อุทเก วเน
ยตฺถ หตฺถํ ปสาเรมิ ทิพฺพา ภกฺขา อุเปนฺติ มํ
ปฐพฺยา ปพฺพเต เจว อากาเส อุทเก วเน
ยตฺถ หตฺถํ ปสาเรมิ รตนา สพฺเพ อุเปนฺติ เม
ปฐพฺยา ปพฺพเต เจว อากาเส อุทเก วเน
ยตฺถ หตฺถํ ปสาเรมิ สพฺเพ คนฺธา อุเปนฺติ เม
ปฐพฺยา ปพฺพเต เจว อากาเส อุทเก วเน
ยตฺถ หตฺถํ ปสาเรมิ สพฺเพ ยานา อุเปนฺติ เม
ปฐพฺยา ปพฺพเต เจว อากาเส อุทเก วเน
ยตฺถ หตฺถํ ปสาเรมิ สพฺเพ มาลา อุเปนฺติ เม
ปฐพฺยา ปพฺพเต เจว อากาเส อุทเก วเน
ยตฺถ หตฺถํ ปสาเรมิ อลงฺการา อุเปนฺติ เม



ปฐพฺยา ปพฺพเต เจว อากาเส อุทเก วเน
ยตฺถ หตฺถํ ปสาเรมิ สพฺพา กญฺญา อุเปนฺติ เม
ปฐพฺยา ปพฺพเต เจว อากาเส อุทเก วเน
ยตฺถ หตฺถํ ปสาเรมิ มธุสกฺขรา อุเปนฺติ เม
ปฐพฺยา ปพฺพเต เจว อากาเส อุทเก วเน
ยตฺถ หตฺถํ ปสาเรมิ สพฺเพ ขชฺชา อุเปนฺติ เม
อธเน อทฺธิเก ชเน ยาจเก จ ปถาวิโน
ททามิ ตํ ทานวรํ สมฺโพธิวรปตฺติยา
นาเทนฺโต ปพฺพตํ เสลํ คชฺเชนฺโต พหลํ คิรึ
สเทวกํ หาสยนฺโต พุทฺโธ โลเก ภวามหํ
ทิสา ทสวิธา โลเก ยายโต นตฺถิ อนฺตกํ
ตสฺมิญฺจ ทิสาภาคมฺหิ พุทฺธเขตฺตา อสงฺขิยา
ปภา ปกิตฺติตา มยฺหํ ยมกา รํสิวาหนา
เอตฺถนฺตเร รํสิชาลํ อาโลโก วิปุโล ภเว
เอตฺตเก โลกธาตุมฺหิ สพฺเพ ปสฺสนฺตุ มํ ชนา
สพฺเพว สุมนา โหนฺตุ สพฺเพ มํ อนุวตฺตเร
วิสิฏฺฐมธุรนาเทน อมตํ เภริมาหเร
เอตฺถนฺตเร ชนา สพฺเพ สุณนฺตุ มธุรํ คิรํ
ธมฺมเมเฆน วสฺสนฺเต สพฺเพ โหนฺตุ อนาสวา
เย ตตฺถ ปจฺฉิมกา สตฺตา โสตาปนฺนา ภวนฺตุ เต



ทตฺวา ทาตพฺพกํ ทานํ สีลํ ปูเร อเสสโต
เนกฺขมฺมปารมึ คนฺตฺวา ปตฺโต สมฺโพธิมุตฺตมํ
ปณฺฑิเต ปริปุจฺฉิตฺวา กตฺวา วิริยมุตฺตมํ
ขนฺติยา ปารมึ คนฺตฺวา ปตฺโต สมฺโพธิมุตฺตมํ
กตฺวา ทฬฺหมธิฏฺฐานํ สจฺจปารมิ ปูรเย
เมตฺตาย ปารมึ คนฺตฺวา ปตฺโต สมฺโพธิมุตฺตมํ
ลาภาลาเภ สุขทุกฺเข สมฺมานเน วิมานเน
สพฺพตฺถ สมโก หุตฺวา ปตฺโต สมฺโพธิมุตฺตมํ
โกสชฺชํ ภยโต ทิสฺวา วิริยญฺจาปิ เขมโต
อารทฺธวิริยา โหถ เอสา พุทฺธานุสาสนี
วิวาทํ ภยโต ทิสฺวา อวิวาทญฺจ เขมโต
สมคฺคา สขิลา โหถ เอสา พุทฺธานุสาสนี
ปมาทํ ภยโต ทิสฺวา อปฺปมาทญฺจ เขมโต
ภาเวถฏฺฐงฺคิกํ มคฺคํ เอสา พุทฺธานุสาสนี
สมาคตา พหู พุทฺธา อรหนฺโต จ สพฺพโส
สมฺพุทฺเธ อรหนฺเต จ วนฺทมานา นมสฺสถ
เอวํ อจินฺติยา พุทฺธา พุทฺธธมฺมา อจินฺติยา
อจินฺติเยสุ ปสนฺนานํ วิปาโก โหตฺยจินฺติโยติ
อิตฺถํ สุทํ ภควา อตฺตโน พุทฺธจริตํ สมฺโพธยมาโน
พุทฺธาปทานิยํ นาม ธมฺมปริยายํ อภาสิตฺถาติ
พุทฺธาปทานํ สมตฺตํ



ทุติยํ ปจฺเจกพุทฺธาปทานํ
อถ ปจฺเจกพุทฺธาปทานํ สุณาถ
ตถาคตํ เชตวเน วสนฺตํ
อปุจฺฉิ เวเทหมุนี นตงฺโค
ปจฺเจกพุทฺธา กิร นาม โหนฺติ
ภวนฺติ เต เหตุหิ เกหิ ธีรา
ตทาห สพฺพญฺญุวโร มเหสี
อานนฺทภทฺทํ มธุรสฺสเรน
เย สพฺพพุทฺเธสุ กตาธิการา
อลทฺธโมกฺขา ชินสาสเนสุ
เตเนว สํเวคมุเขน ธีรา
วินาปิ พุทฺเธหิ สุติกฺขปญฺญา
อารมฺมเณนาปิ ปริตฺตเกน
ปจฺเจกโพธึ อนุปาปุณนฺติ
สพฺพมฺหิ โลกมฺหิ มมํ ฐเปตฺวา
ปจฺเจกพุทฺธาน สโมว นตฺถิ
เตสํ อิมํ วณฺณปเทสมตฺตํ
วกฺขามหํ สาธุ มหามุนีนํ



สยเมว พุทฺธาน มหาอิสีนํ
สาธูนิ วากฺยานิ มธธว ขุทฺทํ
อนุตฺตรํ เภสชฺชํ ปตฺถยนฺตา
สุณาถ สพฺเพ สุปสนฺนจิตฺตา
ปจฺเจกพุทฺธาน สมาคตานํ
ปรมฺปรํ พฺยากรณานิ ยานิ
อาทีนโว ยญฺจ วิราควตฺถุํ
ยถา จ โพธึ อนุปาปุณึสุ
สราควตฺถูสุ วิราคสญฺญี
รตฺตมฺหิ โลกมฺหิ วิรตฺตจิตฺตา
หิตฺวา ปปญฺจํ ชิตผนฺทิตานิ
ตตฺเถว โพธึ อนุปาปุณึสุ
สพฺเพสุ ภูเตสุ นิธาย ทณฺฑํ
อวิเหฐยํ อญฺญตรมฺปิ เตสํ
เมตฺเตน จิตฺเตน หิตานุกมฺปี
เอโก จเร ขคฺควิสาณกปฺโป
สพฺเพสุ ภูเตสุ นิธาย ทณฺฑํ
อวิเหฐยํ อญฺญตรมฺปิ เตสํ
น ปุตฺตมิจฺเฉยฺย กุโต สหายํ
เอโก จเร ขคฺควิสาณกปฺโป



สํสคฺคชาตสฺส ภวนฺติ เสฺนหา
เสฺนหนฺวยํ ทุกฺขมิทํ ปโหติ
อาทีนวํ เสฺนหชํ เปกฺขมาโน
เอโก จเร ขคฺควิสาณกปฺโป
มิตฺเต สุหชฺเช อนุกมฺปมาโน
หาเปติ อตฺถํ ปฏิพนฺธจิตฺโต
เอตํ ภยํ สนฺถเว เปกฺขมาโน
เอโก จเร ขคฺควิสาณกปฺโป
วํโส วิสาโลว ยถา วิสตฺโต
ปุตฺเตสุ ทาเรสุ จ ยา อเปกฺขา
วํสกฺกฬีโรว อสชฺชมาโน
เอโก จเร ขคฺควิสาณกปฺโป
มิโค อรญฺญมฺหิ ยถา อพนฺโธ
เยนิจฺฉกํ คจฺฉติ โคจราย
วิญฺญู นโร เสริตํ เปกฺขมาโน
เอโก จเร ขคฺควิสาณกปฺโป
อามนฺตนา โหติ สหายมชฺเฌ
วาเส ฐาเน คมเน จาริกาย
อนภิชฺฌิตํ เสริตํ เปกฺขมาโน
เอโก จเร ขคฺควิสาณกปฺโป


ขิฑฺฑา รตี โหติ สหายมชฺเฌ
ปุตฺเตสุ เปมํ วิปุลญฺจ โหติ
ปิยวิปฺปโยคํ วิชิคุจฺฉมาโน
เอโก จเร ขคฺควิสาณกปฺโป
จาตุทฺทิโส อปฺปฏิโฆ จ โหติ
สนฺตุสฺสมาโน อิตรีตเรน
ปริสฺสยานํ สหิตา อฉมฺภี
เอโก จเร ขคฺควิสาณกปฺโป
ทุสฺสงฺคหา ปพฺพชิตาปิ เอเก
อโถ คหฏฺฐา ฆรมาวสนฺตา
อปฺโปสฺสุกฺโก ปรปุตฺเตสุ หุตฺวา
เอโก จเร ขคฺควิสาณกปฺโป
โอโรปยิตฺวา คิหิพฺยญฺชนานิ
สญฺฉินฺนปตฺโต ยถา โกวิฬาโร
เฉตฺวาน วีโร คิหิพนฺธนานิ
เอโก จเร ขคฺควิสาณกปฺโป
สเจ ลเภถ นิปกํ สหายํ
สทฺธิญฺจรํ สาธุวิหาริธีรํ
อภิภุยฺย สพฺพานิ ปริสฺสยานิ
จเรยฺย เตนตฺตมโน สติมา


โน เจ ลเภถ นิปกํ สหายํ
สทฺธิญฺจรํ สาธุวิหาริธีรํ
ราชาว รฏฺฐํ วิชิตํ ปหาย
เอโก จเร มาตงฺครญฺเญว นาโค
อทฺธา ปสํสาม สหายสมฺปทํ
เสฏฺฐา สมา เสวิตพฺพา สหายา
เอเต อลทฺธา อนวชฺชโภชี
เอโก จเร ขคฺควิสาณกปฺโป
ทิสฺวา สุวณฺณสฺส ปภสฺสรานิ
กมฺมารปุตฺเตน สุนิฏฺฐิตานิ
สงฺฆฏฺฏมานานิ ทุเว ภุชสฺมึ
เอโก จเร ขคฺควิสาณกปฺโป
เอวํ ทุติเยน สหา มมสฺส
วาจาภิลาโป อภิสชฺชนา วา
เอตํ ภยํ อายติ เปกฺขมาโน
เอโก จเร ขคฺควิสาณกปฺโป
กามา หิ จิตฺรา มธุรา มโนรมา
วิรูปรูเปน มเถนฺติ จิตฺตํ
อาทีนวํ กามคุเณสุ ทิสฺวา
เอโก จเร ขคฺควิสาณกปฺโป


อีตี จ คณฺโฑ จ อุปทฺทโว จ
โรโค จ สลฺลญฺจ ภยญฺจ เมตํ
เอตํ ภยํ กามคุเณสุ ทิสฺวา
เอโก จเร ขคฺควิสาณกปฺโป
สีตญฺจ อุณฺหญฺจ ขุทํ ปิปาสํ
วาตาตเป ฑํสสิรึสเป จ
สพฺพานิเปตานิ อภิภวิตฺวา
เอโก จเร ขคฺควิสาณกปฺโป
นาโคว ยูถานิ วิวชฺชยิตฺวา
สญฺชาตขนฺโธ ปทุมี อุฬาโร
ยถาภิรนฺตํ วิหรํ อรญฺเญ
เอโก จเร ขคฺควิสาณกปฺโป
อฏฺฐานตํ สงฺคณิการตสฺส
ยํ ผุสฺสเย สามยิกํ วิมุตฺตึ
อาทิจฺจพนฺธุสฺส วโจ นิสมฺม
เอโก จเร ขคฺควิสาณกปฺโป
ทิฏฺฐีวิสูกานิ อุปาติวตฺโต
ปตฺโต นิยามํ ปฏิลทฺธมคฺโค
อุปฺปนฺนญาโณมฺหิ อนญฺญเนยฺโย
เอโก จเร ขคฺควิสาณกปฺโป



นิลฺโลลุโป นิกฺกุโห นิปฺปิปาโส
นิมฺมกฺโข นิทฺธนฺตกสาวโมโห
นิราสโย สพฺพโลเก ภวิตฺวา
เอโก จเร ขคฺควิสาณกปฺโป
ปาปํ สหายํ ปริวชฺชเยถ
อนตฺถทสฺสึ วิสเม นิวิฏฺฐํ
สยํ น เสเว ปสุตํ ปมตฺตํ
เอโก จเร ขคฺควิสาณกปฺโป
พหุสฺสุตํ ธมฺมธรํ ภเชถ
มิตฺตํ อุฬารํ ปฏิภาณวนฺตํ
อญฺญาย อตฺถานิ วิเนยฺย กงฺขํ
เอโก จเร ขคฺควิสาณกปฺโป
ขิฑฺฑํ รตึ กามสุขญฺจ โลเก
อนลงฺกริตฺวา อนเปกฺขมาโน
วิภูสนฏฺฐานา วิรโต สจฺจวาที
เอโก จเร ขคฺควิสาณกปฺโป
ปุตฺตญฺจ ทารํ ปิตรญฺจ มาตรํ
ธนานิ ธญฺญานิ จ พนฺธวานิ
หิตฺวาน กามานิ ยโถธิกานิ
เอโก จเร ขคฺควิสาณกปฺโป


สงฺโค เอโส ปริตฺตเมตฺถ โสขฺยํ
อปฺปสฺสาโท ทุกฺขเมเวตฺถ ภิยฺโย
กณฺโฑ เอโส อิติ ญตฺวา มติมา
เอโก จเร ขคฺควิสาณกปฺโป
สนฺทาลยิตฺวาน สํโยชนานิ
ชาลํว ภิตฺวา สลิลมฺพุจารี
อคฺคีว ทฑฺฒํ อนิวตฺตมาโน
เอโก จเร ขคฺควิสาณกปฺโป
โอกฺขิตฺตจกฺขู น จ ปาทโลโล
คุตฺตินฺทฺริโย รกฺขิตมานสาโน
อนวสฺสุโต อปฺปริฑยฺหมาโน
เอโก จเร ขคฺควิสาณกปฺโป
โอหารยิตฺวา คิหิพฺยญฺชนานิ
สญฺฉินฺนปตฺโต ยถา ปาริฉตฺโต
กาสายวตฺโถ อภินิกฺขมิตฺวา
เอโก จเร ขคฺควิสาณกปฺโป
รเสสุ เคธํ อกรํ อโลโล
อนญฺญโปสี สปทานจารี
กุเล กุเล อปฺปฏิพทฺธจิตฺโต
เอโก จเร ขคฺควิสาณกปฺโป


ปหาย ปญฺจาวรณานิ เจตโส
อุปกฺกิเลเส พฺยปนุชฺช สพฺเพ
อนิสฺสิโต เฉชฺช สิเนหโทสํ
เอโก จเร ขคฺควิสาณกปฺโป
วิปิฏฺฐิกตฺวาน สุขญฺจ ทุกฺขํ
ปุพฺเพว โสมนสฺสํ โทมนสฺสํ
ลทฺธานุเปกฺขํ สมถํ วิสุทฺธํ
เอโก จเร ขคฺควิสาณกปฺโป
อารทฺธวิริโย ปรมตฺถปตฺติยา
อลีนจิตฺโต อกุสีตวุตฺติ
ทฬฺหนิกฺกโม ถามพลูปปนฺโน
เอโก จเร ขคฺควิสาณกปฺโป
ปฏิสลฺลานํ ฌานมริญฺจมาโน
ธมฺเมสุ นิจฺจํ อนุธมฺมจารี
อาทีนวํ สมฺมสิตา ภเวสุ
เอโก จเร ขคฺควิสาณกปฺโป
ตณฺหกฺขยํ ปตฺถยมปฺปมตฺโต
อเนลมูโค สุตวา สติมา
สงฺขาตธมฺโม นิยโต ปธานวา
เอโก จเร ขคฺควิสาณกปฺโป


สีโหว สทฺเทสุ อสนฺตสนฺโต
วาโตว ชาลมฺหิ อสชฺชมาโน
ปทุมํว โตเยน อลิมฺปมาโน
เอโก จเร ขคฺควิสาณกปฺโป
สีโห ยถา ทาฐพลี ปสยฺห
ราชา มิคานํ อภิภุยฺยจารี
เสเวถ ปนฺตานิ เสนาสนานิ
เอโก จเร ขคฺควิสาณกปฺโป
เมตฺตํ อุเปกฺขํ กรุณํ วิมุตฺตึ
อาเสวมาโน มุทิตญฺจ กาเล
สพฺเพน โลเกน อวิรุชฺฌมาโน
เอโก จเร ขคฺควิสาณกปฺโป
ราคญฺจ โทสญฺจ ปหาย โมหํ
สนฺทาลยิตฺวาน สํโยชนานิ
อสนฺตสํ ชีวิตสงฺขยมฺหิ
เอโก จเร ขคฺควิสาณกปฺโป
ภชนฺติ เสวนฺติ จ การณตฺถา
นิกฺการณา ทุลฺลภา อชฺช มิตฺตา
อตฺตตฺถปญฺญา อสุจี มนุสฺสา
เอโก จเร ขคฺควิสาณกปฺโป


วิสุทฺธสีลา สุวิสุทฺธปญฺญา
สมาหิตา ชาคริยานุยุตฺตา
วิปสฺสกา ธมฺมวิเสสทสฺสี
มคฺคงฺคโพชฺฌงฺคคเต วิชญฺญา
สุญฺญปฺปณิธิญฺจ ตถานิมิตฺตํ
อาเสวยิตฺวา ชินสาสนมฺหิ
เย สาวกตฺตํ น วชนฺติ ธีรา
ภวนฺติ ปจฺเจกชินา สยมฺภู
มหนฺตธมฺมา พหุธมฺมกายา
จิตฺติสฺสรา สพฺพทุกฺโขฆติณฺณา
อุทคฺคจิตฺตา ปรมตฺถทสฺสี
สีโหปมา ขคฺควิสาณกปฺปา
สนฺตินฺทฺริยา สนฺตมนา สมาธี
ปจฺจนฺตสตฺเตสุ มติปฺปจารา
ทีปา ปรตฺถ อิธ วิชฺชลนฺตา
ปจฺเจกพุทฺธา สตฺตหิตาเม
ปหีนสพฺพาวรณา ชนินฺทา
โลกปฺปทีปา ฆนกญฺจนาภา
นิสฺสํสยํ โลกสุทกฺขิเณยฺยา
ปจฺเจกพุทฺธา สตตปฺปิตาเม



ปจฺเจกพุทฺธาน สุภาสิตานิ
จรนฺติ โลกมฺหิ สเทวกมฺหิ
สุตฺวา ตถา เย น กโรนฺติ พาลา
วชฺชนฺติ ทุกฺเขสุ ปุนปฺปุนนฺเต
ปจฺเจกพุทฺธาน สุภาสิตานิ
มธธ ยถา ขุทฺทมิวสฺสวนฺตํ
สุตฺวา ตถา เย ปฏิปตฺติยุตฺตา
ภวนฺติ เต สจฺจทสา สปญฺญา
ปจฺเจกพุทฺเธหิ ชิเนหิ ภาสิตา
คาถา อุฬารา อภินิกฺขมิตฺวา
ตา สกฺยสีเหน นรุตฺตเมน
ปกาสิตา ธมฺมวิชานนตฺถํ
โลกานุกมฺปาย อิมานิ เตสํ
ปจฺเจกพุทฺธาน วิกุพฺพิตานิ
สํเวคสงฺคมติวฑฺฒนตฺถํ
สยมฺภุสีเหน ปกาสิตานีติ
ปจฺเจกพุทฺธาปทานํ สมตฺตํ
ทุติยํ



ตติยํ สารีปุตฺตตฺเถราปทานํ
อถ เถราปทานํ สุณาถ
หิมวนฺตสฺส อวิทูเร ลมฺพโก นาม ปพฺพโต
อสฺสโม สุกโต มยฺหํ ปณฺณสาลา สุมาปิตา
อุตฺตานกูลา นทิกา สุปติตฺถา มโนรมา
สุสุทฺธปุฬินากิณฺณา อวิทูเร มมสฺสมํ
อสกฺขรา อปพฺภารา สาทุ อปฺปฏิคนฺธิกา
สนฺทนฺติ นทิกา ตตฺถ โสภยนฺตา มมสฺสมํ
กุมฺภีลา มกรา เจตฺถ สสสุมารา จ กจฺฉปา
สนฺทนฺติ นทิยา ตตฺถ โสภยนฺตา มมสฺสมํ
ปาฐีนา ปาวุสา มจฺฉา วลชา มุญฺชโรหิตา
วคฺคุฬา ปปตายนฺติ โสภยนฺตา มมสฺสมํ
อุโภกูเลสุ นทิยา ปุปฺผิโน ผลิโน ทุมา
อุภโต อติลมฺพนฺติ โสภยนฺตา มมสฺสมํ
อมฺพา สาลา จ ติลกา ปาฏลี สินฺทุวาริตา
ทิพฺพา คนฺธา สมฺปวนฺติ ปุปฺผิตา มม อสฺสเม
จมฺปกา สลฬา นีปา นาคปุนฺนาคเกตกา
ทิพฺพา คนฺธา สมฺปวนฺติ ปุปฺผิตา มม อสฺสเม



อติมุตฺตา อโสกา จ ภคินีมาลา จ ปุปฺผิตา
องฺโกลา พิมฺพิชาลา จ ปุปฺผิตา มม อสฺสเม
เกตกา กทลี เจว เกพุกา ติณสูลิกา
ทิพฺพา คนฺธา สมฺปวนฺติ โสภยนฺตา มมสฺสมํ
กณิกา กณฺณิการา จ อสนา อญฺชนา พหู
ทิพฺพา คนฺธา สมฺปวนฺติ โสภยนฺตา มมสฺสมํ
ปุณฺณาวา คิริปุณฺณาวา โกวิฬารา จ ปุปฺผิตา
ทิพฺพา คนฺธา สมฺปวนฺติ โสภยนฺตา มมสฺสมํ
อุทฺทาลกา จ กุฏชา กทมฺพา พกุลา พหู
ทิพฺพา คนฺธา สมฺปวนฺติ โสภยนฺตา มมสฺสมํ
อาฬกา อิสิมุคฺคา จ กทลี มาตุลุงฺคิโย
คนฺโธทเกน สํวฑฺฒา ผลานิ ธารยนฺติ เต
อญฺเญ ปุปฺผนฺติ ปทุมา อญฺเญ ชายนฺติ เกสรี
อญฺเญ โอปุปฺผา ปทุมา ปุปฺผิตา ตฬเก ตทา
คพฺภํ คณฺหนฺติ ปทุมา นิทฺธาวนฺติ มุฬาลิโย
สิงฺฆาฏปตฺตมากิณฺณา โสภยนฺติ ตฬเก ตทา
นยิตา อมฺพคณฺฑี จ อุตฺตรา หิ พนฺธุชีวกา
ทิพฺพา คนฺธา สมฺปวนฺติ ปุปฺผิตา ตฬเก ตทา
ปาฐีนา ปาวุสา มจฺฉา วลชา มุญฺชโรหิตา
สงฺกุลา มคฺคุรา เจว วสนฺติ ตฬเก ตทา




กุมฺภีลา สสสุมารา จ ตนฺติคฺคาหา จ รกฺขสา
โอคาหา อชครา จ วสนฺติ ตฬเก ตทา
ปาเรวตา รวิหํสา จกฺกวากา นทีจรา
โกกิลา สุวสาลิกา อุปชีวนฺติ ตํ สรํ
กุกฺกุตฺถกา กุฬีรกา วเน โปกฺขรสาตกา
ทินฺทิภา สุวโปตา จ อุปชีวนฺติ ตํ สรํ
หํสา โกญฺจา มยุรา จ โกกิลา ลมฺพจูฬกา
จมฺปกา ชีวชีวา จ อุปชีวนฺติ ตํ สรํ
โกสิกา โปฏฺฐสีสา จ กุรรา เสนกา พหู
มหากาฬา จ สกุณา อุปชีวนฺติ ตํ สรํ
ปสทา มิคา วราหา จ วกา เภรณฺฑกา พหู
โรหิจฺจา สุตฺตโปตา จ อุปชีวนฺติ ตํ สรํ
สีหา พฺยคฺฆา จ ทีปิ จ อจฺฉโกกตรจฺฉภิ
ติธปฺปภินฺนา มาตงฺคา อุปชีวนฺติ ตํ สรํ
กินฺนรา วานรา เจว อโถปิ วนกมฺมิกา
เจตา จ ลุทฺทกา เจว อุปชีวนฺติ ตํ สรํ
ตินฺทุกานิ ปิยาลานิ มธุกา กาสมาริโย
ธุวํ ผลานิ ธาเรนฺติ อวิทูเร มมสฺสมํ
โกสุมฺภา สลฬา นีปา สารผลสมายุตา
ธุวํ ผลานิ ธาเรนฺติ อวิทูเร มมสฺสมํ





หรีตกา อามลกา อมฺพา ชมฺพู วิเภทกา
โกลา ภลฺลาตกา พิลฺลา ผลานิ ธารยนฺติ เต
อาลุวา จ กลมฺพา จ พิฬาลิตกฺกฬานิ จ
ชีวกา สมฺพกา เจว พหุกา มม อสฺสเม
อสฺสมสฺสาวิทูรมฺหิ ตฬากาสิ สุนิมฺมิตา
อจฺโฉทกา สีตชลา สุปติตฺถา มโนรมา
ปทุมุปฺปลสญฺฉนฺนา ปุณฺฑรีกสมายุตา
มนฺทาลเกหิ สญฺฉนฺนา ทิพฺโพ คนฺโธ ปวายติ
เอวํ สพฺพงฺคสมฺปนฺเน ปุปฺผิเต ผลิเต วเน
สุกเต อสฺสเม รมฺเม วิหรามิ อหํ ตทา
สีลวา วตฺตสมฺปนฺโน ฌายี ฌานรโต สทา
ปญฺจาภิญฺญาพลปฺปตฺโต สุรุจิ นาม ตาปโส
จตุพฺพีสสหสฺสานิ สิสฺสา มยฺหํ อุปฏฺฐหุํ
สพฺเพว พฺราหฺมณา เอเต ชาติมนฺโต ยสสฺสิโน
ลกฺขเณ อิติหาเส จ สนิฆณฺฑุสเกฏุเภ
ปทกา เวยฺยากรณา สทฺธมฺเม ปารมึ คตา
อุปฺปาเตสุ นิมิตฺเตสุ ลกฺขเณสุ จ โกวิทา
ปฐพฺยา ภุมฺมนฺตลิกฺเข มม สิสฺสา สุสิกฺขิตา
อปฺปิจฺฉา นิปกา เอเต อปฺปาหารา อโลลุปา
ลาภาลาเภน สนฺตุฏฺฐา ปริวาเรนฺติ มํ สทา



ฌายี ฌานรตา ธีรา สนฺตจิตฺตา สมาหิตา
อากิญฺจญฺญํ ปตฺถยนฺตา ปริวาเรนฺติ มํ สทา
อภิญฺญาปารมิปฺปตฺตา เปตฺติเก โคจเร รตา
อนฺตลิกฺขจรา ธีรา ปริวาเรนฺติ มํ สทา
สํวุตา ฉสุ ทฺวาเรสุ อเนญฺชา รกฺขิตินฺทฺริยา
อสํสฏฺฐา จ เต ธีรา มม สิสฺสา ทุราสทา
ปลฺลงฺเกน นิสชฺชาย ฐานา จงฺกมเนน จ
วีตินาเมนฺติ เต รตฺตึ มม สิสฺสา ทุราสทา
รชฺชนีเย น รชฺชนฺติ โทสนีเย น ทุสฺสเร
โมหนีเย น มุยฺหนฺติ มม สิสฺสา ทุราสทา
อิทฺธึ วิมํสมานา เต วตฺตนฺติ นิจฺจกาลิกํ
ปฐวึ เต ปกมฺเปนฺติ สารมฺเภน ทุราสทา
กีฬมานาว เต สิสฺสา กีฬนฺติ ฌานกีฬิตํ
ชมฺพุโต ผลมาเนนฺติ มม สิสฺสา ทุราสทา
อญฺเญ คจฺฉนฺติ โคยานํ อญฺเญ ปุพฺพวิเทหนํ
อญฺเญ จ อุตฺตรกุรุํ มม สิสฺสา ทุราสทา
ปุรโต เปเสนฺติ เต ขารึ ปจฺฉโต จ วชนฺติ เต
จตุพฺพีสสหสฺเสหิ ฉาทิตํ โหติ อมฺพรํ
อคฺคิปากํ อนคฺคึ จ ทนฺโตทุกฺขลิกาปิจ
อมฺพนา โกฏิกา เกจิ ปวตฺตผลโภชนา



อุทโกโรหกา เกจิ สายํ ปาโต สุจิรตา
โตยาภิเสกจรณา มม สิสฺสา ทุราสทา
ปรูฬฺหกจฺฉนขโลมา ปงฺกทนฺตา รชสฺสิรา
คนฺธิตา สีลคนฺเธน มม สิสฺสา ทุราสทา
ปาโตว สนฺนิปาเตตฺวา ชฏิลา อุคฺคตาปนา
ลาภาลาภํ ปกิตฺเตตฺวา คจฺฉนฺติ อมฺพเร ตทา
เอเตสํ ปกฺกมนฺตานํ มหาสทฺโท ปวตฺตติ
อชินจมฺมสทฺเทน โมทิตา โหนฺติ เทวตา
ทิโสทิสา ปกฺกมนฺติ อนฺตลิกฺขจรา อิสี
สกพเลนุปตฺถทฺธา เต คจฺฉนฺติ ยถิจฺฉกํ
ปฐวีกมฺปกา เอเต สพฺเพว นภจาริโน
อุคฺคเตชา ทุปฺปสหา สาคโรว อโขภิยา
ฐานจงฺกมิยา เกจิ เกจิ เนสชฺชิกา อิสี
ปวตฺตโภชนา เกจิ มม สิสฺสา ทุราสทา
เมตฺตาวิหาริโน เอเต หิเตสี สพฺพปาณินํ
อนตฺตุกฺกํสกา สพฺเพ น เต วมฺเภนฺติ กสฺสจิ
สีหราชาว สมฺภีตา คชราชาว ถามวา
ทุราสทา พฺยคฺฆาริว อาคจฺฉนฺติ มมนฺติเก
วิชฺชาธรา เทวตา จ นาคคนฺธพฺพรกฺขสา
กุมฺภณฺฑา ทานวา ครุฬา อุปชีวนฺติ ตํ สรํ



เต ชฏาขาริภริตา อชินุตฺตรวาสิโน
อนฺตลิกฺขจรา สพฺเพ อุปชีวนฺติ ตํ สรํ
ตทานุจฺฉวิกา เอเต อญฺญมญฺญํ สคารวา
จตุพฺพีสสหสฺสานํ ขิตฺตสทฺโท น วิชฺชติ
ปาเท ปาทํ นิกฺขิปนฺตา อปฺปสทฺทา สุสํวุตา
อุปสงฺกมฺม สพฺเพ เต สิรสา วนฺทเร มมํ
เตหิ สิสฺเสหิ ปริวุโต สนฺเตหิ จ ตปสฺสิภิ
วสามิ อสฺสเม ตตฺถ ฌายี ฌานรโต อหํ
อิสีนํ สีลคนฺเธน ปุปฺผคนฺเธน จูภยํ
ผลีนํ ผลคนฺเธน คนฺธิโต โหติ อสฺสโม
รตฺตินฺทิวํ น ชานามิ อรติ เม น วิชฺชติ
สเก สิสฺเส โอวทนฺโต ภิยฺโย หาสํ ลภามหํ
ปุปฺผานํ ปุปฺผมานานํ ผลานญฺจ วิปจฺจตํ
ทิพฺพา คนฺธา ปวายนฺติ โสภยนฺตา มมสฺสมํ
สมาธิมฺหา วุฏฺฐหิตฺวา อาตาปี นิปโก อหํ
ขาริภารํ คเหตฺวาน วนํ อชฺโฌคหึ อหํ
อุปฺปาเต สุปิเน จาปิ ลกฺขเณสุ สุสิกฺขิโต
ปวตฺตมานํ มนฺตปทํ ธารยามิ อหํ ตทา
อโนมทสฺสี ภควา โลกเชฏฺโฐ นราสโภ
วิเวกกาโม สมฺพุทฺโธ หิมวนฺตํ อุปาคมิ


อชฺโฌคเหตฺวา หิมวนฺตํ อคฺโค การุณิโก มุนิ
ปลฺลงฺกํ อาภุชิตฺวาน นิสีทิ ปุริสุตฺตโม
ตมทฺทสาหํ สมฺพุทฺธํ สปฺปภาสํ มโนรมํ
อินฺทีวรํว ชลิตํ อาทิตฺตํว หุตาสนํ
ชลนฺตํ ทีปรุกฺขํว วิชฺชชว คคเณ ยถา
สุผุลฺลํ สาลราชํว อทฺทสํ โลกนายกํ
อยํ นาโค มหาวีโร ทุกฺขสฺสนฺตกโร มุนิ
อิมํ ทสฺสนมาคมฺม สพฺพทุกฺขา ปมุจฺจเร
ทิสฺวานาหํ เทวเทวํ ลกฺขณํ อุปธารยึ
พุทฺโธ นุ โข น วา พุทฺโธ หนฺท ปสฺสามิ จกฺขุมํ
สหสฺสารานิ จกฺกานิ ทิสฺสนฺติ จรณุตฺตเม
ลกฺขณานิสฺส ทิสฺวาน นิฏฺฐํ คญฺฉึ ตถาคเต
สมฺมชฺชนึ คเหตฺวา สมฺมชฺชิตฺวานหํ ตทา
อฏฺฐ ปุปฺเผ สมาเนตฺวา พุทฺธเสฏฺฐํ อปูชยึ
ปูชยิตฺวาน ตํ พุทฺธํ โอฆติณฺณมนาสวํ
เอกํสํ อชินํ กตฺวา นมสฺสึ โลกนายกํ
เยน ญาเณน สมฺพุทฺโธ วิหรติ อนาสโว
ตํ ญาณํ กิตฺตยิสฺสามิ สุณาถ มม ภาสโต
สมุทฺธรยิมํ โลกํ สยมฺภุ อมิโตทย
ตว ทสฺสนมาคมฺม กงฺขาโสตํ ตรนฺติ เต



ตุวํ สตฺถา จ เกตุ จ ธโช ยูโป จ ปาณินํ
ปรายโน ปติฏฺฐา จ ทีโป จ ทิปทุตฺตโม
สกฺกา สมุทฺเท อุทกํ ปเมตุํ อาฬฺหเกน วา
น เตฺวว ตว สพฺพญฺญุ ญาณํ สกฺกา ปเมตเว
ธาเรตุํ ปฐวึ สกฺกา ฐเปตฺวา ตุลมณฺฑเล
น เตฺวว ตว สพฺพญฺญุ ญาณํ สกฺกา ปเมตเว
อากาสํ มินิตุํ สกฺกา รชฺชุนา องฺคุเลน วา
น เตฺวว ตว สพฺพญฺญุ ญาณํ สกฺกา ปเมตเว
มหาสมุทฺเท อุทกํ ปฐวิญฺจาขิลญฺชเห
พุทฺธญาณํ อุปาทาย อุปมาโต น ยุชฺชเร
สเทวกสฺส โลกสฺส จิตฺตํ เยสํ ปวตฺตติ
อนฺโตชาลิคตา เอเต ตว ญาณมฺหิ จกฺขุม
เยน ญาเณน ปตฺโตสิ เกวลํ โพธิมุตฺตมํ
เตน ญาเณน สพฺพญฺญุ มทฺทสิ ปรติตฺถิเย
อิมา คาถา ปเฐตฺวาน สุรุจิ นาม ตาปโส
อชินํ ปตฺถริตฺวาน ปฐวิยํ นิสีทิ โส
จุลฺลาสีติสหสฺสานิ อชฺโฌคาโฬฺห มหณฺณเว
อจฺจุคฺคโต ตาวเทว คิริราชา ปวุจฺจติ
ตาว อจฺจุคฺคโต เนรุ อายโต วิตฺถโต จ โส
จุณฺณิโต สงฺขเภเทน โกฏิสตสหสฺสิโย



ลกฺเข ฐปิยมานมฺหิ ปริกฺขยมคจฺฉถ
น เตฺวว ตว สพฺพญฺญุ ญาณํ สกฺกา ปเมตเว
สุขุมจฺฉิเกน ชาเลน อุทกํ โย ปริกฺขิเป
เย เกจิ อุทเก ปาณา อนฺโตชาลิคตา สิยุํ
ตเถว หิ มหาวีร เย เกจิ ปุถุติตฺถิยา
ทิฏฺฐิคฺคหณปกฺขนฺตา ปรามาเสน โมหิตา
ตว สุทฺเธน ญาเณน อนาวรณทสฺสินา
อนฺโตชาลิคตา เอเต ญาณนฺเต นาติวตฺตเร
ภควา จ ตมฺหิ สมเย อโนมทสฺสี มหายโส
วุฏฺฐหิตฺวา สมาธิมฺหา ทิสํ โอโลกยี ชิโน
อโนมทสฺสิมุนิโน นิสโภ นาม สาวโก
ปริวุโต สตสหสฺเสหิ สนฺตจิตฺเตหิ ตาทิภิ
ขีณาสเวหิ สุทฺเธหิ ฉฬภิญฺเญหิ ตาทิหิ
จิตฺตมญฺญาย พุทฺธสฺส อุเปสิ โลกนายกํ
อนฺตลิกฺเข ฐิตา ตตฺถ ปทกฺขิณมกํสุ เต
นมสฺสนฺตา ปญฺชลิกา โอรุหุํ พุทฺธสนฺติเก
อโมทสฺสี ภควา โลกเชฏฺโฐ นราสโภ
ภิกฺขุสงฺเฆ นิสีทิตฺวา สิตํ ปาตุํ กรี ชิโน
วรุโณ นามุปฏฺฐาโก อโนมทสฺสิสฺส สตฺถุโน
เอกํสํ จีวรํ กตฺวา อาปุจฺฉิ โลกนายกํ



โก นุ โข ภควา เหตุ สิตกมฺมสฺส สตฺถุโน
น หิ พุทฺธา อเหตูหิ สิตํ ปาตุํ กโรนฺติ เต
อโนมทสฺสี ภควา โลกเชฏฺโฐ นราสโภ
ภิกฺขุมชฺเฌ นิสีทิตฺวา อิมํ คาถํ อภาสถ
โย มํ ปุปฺเผน ปูเชสิ ญาณญฺจาปิ อนุตฺถวิ
ตมหํ กิตฺตยิสฺสามิ สุณาถ มม ภาสโต
พุทฺธสฺส คิรมญฺญาย สพฺเพ เทวา สมานุสา
สทฺธมฺมํ โสตุกามา เต สมฺพุทฺธํ อุปสงฺกมม
ทสสุ โลกธาตูสุ เทวกายา มหิทฺธิกา
สทฺธมฺมํ โสตุกามา เต สมฺพุทฺธํ อุปสงฺกมม
หตฺถี อสฺสา รถา ปตฺตี เสนา จ จตุรงฺคินี
ปริวาเรสฺสนฺติมํ นิจฺจํ พุทฺธปูชายิทํ ผลํ
สฏฺฐี ตุริยสหสฺสานิ เภริโย สมลงฺกตา
อุปฏฺฐิสฺสนฺติมํ นิจฺจํ พุทฺธปูชายิทํ ผลํ
โสฬสิตฺถีสหสฺสานิ นาริโย สมลงฺกตา
วิจิตฺตวตฺถาภรณา อามุตฺตมณิกุณฺฑลา
อาฬารมุขา หสุลา สุสญฺญา ตนุมชฺฌิมา
ปริวาเรสฺสนฺติมํ นิจฺจํ พุทฺธปูชายิทํ ผลํ
กปฺปสตสหสฺสานิ เทวโลเก รมิสฺสติ
สหสฺสกฺขตฺตุํ จกฺกวตฺติ ราชา รฏฺเฐ ภวิสฺสติ



สหสฺสกฺขตฺตุํ เทวินฺโท เทวรชฺชํ กริสฺสติ
ปเทสรชฺชํ วิปุลํ คณนาโต อสงฺขยํ
ปจฺฉิเม ภวสมฺปตฺเต มนุสฺสตฺตํ คมิสฺสติ
พฺราหฺมณิสาริยา นาม ธารยิสฺสติ กุจฺฉินา
มาตุยา นามโคตฺเตน ปญฺญายิสฺสติยํ นโร
สารีปุตฺโตติ นาเมน ติกฺขปญฺโญ ภวิสฺสติ
อสีติโกฏี ฉฑฺเฑตฺวา ปพฺพชิสฺสติกิญฺจโน
คเวสนฺโต สนฺติปทํ จริสฺสติ มหึ อิมํ
อปริเมยฺเย อิโต กปฺเป โอกฺกากกุลสมฺภโว
โคตโม นาม โคตฺเตน สตฺถา โลเก ภวิสฺสติ
ตสฺส ธมฺเมสุ ทายาโท โอรโส ธมฺมนิมฺมิโต
สารีปุตฺโตติ นาเมน เหสฺสติ อคฺคสาวโก
อยํ ภาคีรสี คงฺคา หิมวนฺตา ปภาวิตา
มหาสมุทฺทมปฺเปติ ตปฺปยนฺตี มโหทธึ
ตเถวายํ สารีปุตฺโต สกฺโก ตีสุ วิสารโท
ปญฺญาย ปารมึ คนฺตฺวา ตปฺปยิสฺสติ ปาณิโน
หิมวนฺตํ อุปาทาย สาครญฺจ มโหทธึ
เอตฺถนฺตเร ยํ ปุฬินํ คณนาโต อสงฺขยํ
ตมฺปิ สกฺกา อเสเสน สงฺขฺยาตุํ คณนา ยถา
น เตฺวว สารีปุตฺตสฺส ปญฺญายนฺโต ภวิสฺสติ


ลกฺเข ฐปิยมานมฺหิ ขีเย คงฺคาย วาลุกา
น เตฺวว สารีปุตฺตสฺส ปญฺญายนฺโต ภวิสฺสติ
มหาสมุทฺเท อูมิโย คณนาโต อสงฺขยา
ตเถว สารีปุตฺตสฺส ปญฺญายนฺโต น เหสฺสติ
อาราธยิตฺวา สมฺพุทฺธํ โคตมํ สกฺยปุงฺควํ
ปญฺญาย ปารมึ คนฺตฺวา เหสฺสติ อคฺคสาวโก
ปวตฺติตํ ธมฺมจกฺกํ สกฺยปุตฺเตน ตาทินา
อนฺวตฺติสฺสติ สมฺมา วสฺสนฺโต ธมฺมวุฏฺฐิโย
สพฺพเมตํ อภิญฺญาย โคตโม สกฺยปุงฺคโว
ภิกฺขุสงฺเฆ นิสีทิตฺวา อคฺคฏฺฐาเน ฐเปสฺสติ
อโห เม สุกตํ กมฺมํ อโนมทสฺสิสฺส สตฺถุโน
ยสฺสาธิการํ กตฺวาน สพฺพตฺถ ปารมึ คโต
อปริเมยฺเย กตํ กมฺมํ ผลํ ทสฺเสสิ เม อิธ
สุมุตฺโต สรเวโคว กิเลเส ฌาปยึ อหํ
อสงฺขตํ คเวสนฺโต นิพฺพานํ อจลํ ปทํ
วิจินํ ติตฺถิเย สพฺเพ เอสาหํ สํสรึ ภเว
ยถาปิ พฺยาธิโก โปโส ปริเยเสยฺย โอสถํ
วิจิเนยฺย ธนํ สพฺพํ พฺยาธิโต ปริมุตฺติยา
อสงฺขตํ คเวสนฺโต นิพฺพานํ อมตํ ปทํ
อพฺโพกิณฺณํ ปญฺจสตํ ปพฺพชึ อิสิปพฺพชํ



ชฏาย ภารภริโต อชินุตฺตรนิวาสหํ
อภิญฺญาปารมึ คนฺตฺวา พฺรหฺมโลกํ อคญฺฉหํ
นตฺถิ พาหิรเก สุทฺธิ ฐเปตฺวา ชินสาสนํ
เย เกจิ พุทฺธิมา สตฺตา สุชฺฌนฺติ ชินสาสเน
อตฺถกามํ มมเมตํ น หิ นิสึ อหํ อิติ
อสงฺขตํ คเวสนฺโต กุติตฺถํ สญฺจรึ อหํ
ยถา สารตฺถิโก โปโส กทลึ เฉตฺวาน ผาลเย
น ตตฺถ สารํ วินฺเทยฺย สาเรน ริตฺตโก หิ โส
ตเถว ติตฺถิยา โลเก นานาทิฏฺฐี พหู ชนา
อสงฺขเตน ริตฺตา เต สาเรน กทลี ยถา
ปจฺฉิเม ภวสมฺปตฺเต พฺรหฺมพนฺธุ อโหสหํ
มหาโภคํ ฉฑฺฑยิตฺวาน ปพฺพชึ อนคาริยํ
ปฐมภาณวารํ
อชฺฌายโก มนฺตธโร ติณฺณํ เวทาน ปารคู 
พฺราหฺมโณ สญฺชโย นาม ตสฺส มูเล วสามหํ
สาวโก เต มหาวีร อสฺสชิ นาม พฺราหฺมโณ
ทุราสโท อุคฺคเตโช ปิณฺฑาย จรตี ตทา
ตมทฺทสาสึ สปฺปญฺญํ มุนึ โมเน สมาหิตํ
สนฺตจิตฺตํ มหานาคํ สุผุลฺลํ ปทุมํ ยถา



ทิสฺวา เม จิตฺตมุปฺปชฺชิ สุทนฺตํ สุทฺธมานสํ
อุสภํ ปวรํ วีรํ อรหายํ ภวิสฺสติ
ปาสาทิโก อิริยติ อภิรูโป สุสํวุโต
อุตฺตเม ทมเถ ทนฺโต อมตทสฺสี ภวิสฺสติ
ยนฺนูนาหํ อุตฺตมตฺถํ ปุจฺเฉยฺยํ ตุฏฺฐมานสํ
โส เจ ปุฏฺโฐ กถิสฺสติ ปฏิปุจฺฉามหนฺตทา
ปิณฺฑจารํ จรนฺตสฺส ปจฺฉโต อคมาสหํ
โอกาสํ ปฏิมาเนนฺโต ปุจฺฉิตุํ อมตํ ปทํ
วีถนฺตเร อนุปฺปตฺตํ อุปคนฺตฺวาน ปุจฺฉหํ
กถํ โคตฺโตสิ ตฺวํ วีร กสฺส สิสฺโสสิ มาริส
โส เม ปุฏฺโฐ วิยากาสิ อสมฺภีโตว เกสรี
พุทฺโธ โลเก สมุปฺปนฺโน ตสฺส สิสฺโสมฺหิ อาวุโส
กิทิสนฺเต มหาวีร อนุชาต มหายส
พุทฺธสฺส สาสนํ ธมฺมํ สาธุ เม กถยสฺสุ โภ
โส เม ปุฏฺโฐ กถี สพฺพํ คมฺภีรํ นิปุณํ ปทํ
ตณฺหาสลฺลสฺส หนฺตารํ สพฺพทุกฺขาปนูทนํ
เย ธมฺมา เหตุปภวา เตสํ เหตุํ ตถาคโต อาห
เตสญฺจ โย นิโรโธ เอวํวาที มหาสมโณ
โสหํ วิสฺสชฺชิเต ปเญฺห ปฐมํ ผลมชฺฌคํ
วิรโช วิมโล อาสึ สุตฺวาน ชินสาสนํ



สุตฺวาน มุนิโน วากฺยํ ปสฺสิตฺวา ธมฺมมุตฺตมํ
ปริโยคาฬฺหสทฺธมฺโม อิมํ คาถํ อภาสหํ
เอเสว ธมฺโม ยทิ ตาวเทว ปจฺจพฺยถา ปทมโสกํ
อทิฏฺฐํ อพฺภตีตํ พหุเกหิ กปฺปนหุเตหิ
โยหํ ธมฺมํ คเวสนฺโต กุติตฺเถ สญฺจรึ อหํ
โส เม อตฺโถ อนุปฺปตฺโต กาโล เม นปฺปมชฺชิตุํ
โตสิโตหํ อสฺสชินา ปตฺวาน อจลํ ปทํ
สหายกํ คเวสนฺโต อสฺสมํ อคมาสหํ
ทูรโตว มมํ ทิสฺวา สหาโย เม สุสิกฺขิโต
อิริยาปถสมฺปนฺโน อิทํ วจนมพฺรวิ
ปสนฺนมุขเนตฺโตสิ มุนิภาโวว ทิสฺสติ
อมตาธิคโต กจฺจิ นิพฺพานํ อจฺจุตํ ปทํ
สุภานุรูโป อายาสิ อาเนญฺชการิโต วิย
ทนฺโตว ทนฺตทมเถ อุปสนฺโตสิ พฺราหฺมณ
อมตํ มยา อธิคตํ โสกสลฺลวิโนทนํ
ตุวํปิ ตํ อธิคจฺเฉหิ คจฺฉาม พุทฺธสนฺติกํ
สาธูติ โส ปฏิสฺสุตฺวา สหาโย เม สุสิกฺขิโต
หตฺเถน หตฺถํ คณฺหิตฺวา อุปาคมฺม ตวนฺติกํ
อุโภปิ ปพฺพชิสฺสาม สกฺยปุตฺต ตวนฺติเก
ตว สาสนมาคมฺม วิหราม อนาสวา




โกลิโต อิทฺธิยา เสฏฺโฐ อหํ ปญฺญาย ปารโค
อุโภว เอกโต หุตฺวา สาสนํ โสภยาม เส
อปริโยสิตสงฺกปฺโป กุติตฺเถ สญฺจรึ อหํ
ตว ทสฺสนมาคมฺม สงฺกปฺโป ปูริโต มม
ปฐวิยํ ปติฏฺฐาย ปุปฺผนฺติ สมเย ทุมา
ทิพฺพา คนฺธา สมฺปวนฺติ โตเสนฺติ สพฺพปาณินํ
ตเถวาหํ มหาวีร สกฺยปุตฺต มหายส
สาสเน โว ปติฏฺฐาย สมเยสามิ ปุปฺผิตุํ
วิมุตฺติปุปฺผเมสนฺโต ภวสํสารโมจนํ
วิมุตฺติปุปฺผลาเภน โตเสมิ สพฺพปาณินํ
ยาวตา พุทฺธเขตฺตมฺหิ ฐเปตฺวาน มหามุนึ
ปญฺญาย สทิโส นตฺถิ ตว ปุตฺตสฺส จกฺขุม
สุวินีตา จ เต สิสฺสา ปริสา จ สุสิกฺขิตา
อุตฺตเม ทมเถ ทนฺตา ปริวาเรนฺติ ตํ สทา
ฌายี ฌานรตา ธีรา สนฺตจิตฺตา สมาหิตา
มุนี โมเนยฺยสมฺปนฺนา ปริวาเรนฺติ ตํ สทา
อปฺปิจฺฉา นิปกา ธีรา อปฺปาหารา อโลลุปา
ลาภาลาเภน สนฺตุฏฺฐา ปริวาเรนฺติ ตํ สทา
อารญฺญิกา ธุตรตา ฌายิโน ลูขจีวรา
วิเวกาภิรตา ธีรา ปริวาเรนฺติ ตํ สทา



ปฏิปนฺนา ผลฏฺฐา จ เสขา ผลสมงฺคิโน
อาสึสกา อุตฺตมตฺถํ ปริวาเรนฺติ ตํ สทา
โสตาปนฺนา จ วิมลา สกทาคามิโน จ เย
อนาคามี จ อรหา ปริวาเรนฺติ ตํ สทา
สติปฏฺฐานกุสลา โพชฺฌงฺคภาวนารตา
สาวกา โว พหู สพฺเพ ปริวาเรนฺติ ตํ สทา
อิทฺธิปาเทสุ กุสลา สมาธิภาวนารตา
สมฺมปฺปธานมนุยุตฺตา ปริวาเรนฺติ ตํ สทา
เตวิชฺชา ฉฬภิญฺญา จ อิทฺธิยา ปารมึ คตา
ปญฺญาย ปารมิมฺปตฺตา ปริวาเรนฺติ ตํ สทา
อีทิสา โว มหาวีร ตว สิสฺสา สุสิกฺขิตา
ทุราสทา อุคฺคเตชา ปริวาเรนฺติ ตํ สทา
เตหิ สิสฺเสหิ ปริวุโต สญฺญเตหิ ตปสฺสิภิ
มิคราชาวสมฺภีโต อุฬุราชาว โสภสิ
ปฐวิยํ ปติฏฺฐาย รุหนฺติ ขรณีรุหา
เวปุลฺลตฺตํ ปาปุณนฺติ ผลญฺจ ทสฺสยนฺติ เต
ปฐวีสทิโส ตฺวํสิ สกฺยปุตฺต มหายส
สาสเน เต ปติฏฺฐาย ลภนฺติ อมตํ ผลํ
สินฺธุ สรสฺสตี เจว นทิโย จนฺทภาคิกา
คงฺคา จ ยมุนา เจว สรภู จ อโถ มหี



เอตาสํ สนฺทมานานํ สาคโร สมฺปฏิจฺฉติ
ชหนฺติ ปุริมํ นามํ สาคโรเตฺวว ญายติ
ตเถวิเม จตุวณฺณา ปพฺพชิตฺวา ตวนฺติเก
ชหนฺติ ปุริมํ นามํ พุทฺธปุตฺตาติ ญายเร
ยถาปิ จนฺโท วิมโล คจฺฉํ อากาสธาตุยา
สพฺเพ ตารคเณ โลเก อาภาย อติโรจติ
ตเถว ตฺวํ มหาวีร ปริวุโต เทวมานุเส
พุทฺธกฺเขตฺตํ อติกฺกมฺม ชลสิ สพฺพทา ตุวํ
คมฺภีเร อุฏฺฐิตา อูมิ น เวลํ อติวตฺตติ
สพฺพเวลํ ปผุสฺสนฺติ สญฺจุณฺณา วิกิรนฺติ ตา
ตเถว ติตฺถิยา โลเก นานาทิฏฺฐี พหู ชนา
ธมฺมํ ตริตุกามา เต นาติวตฺตนฺติ ตํ มุนึ
สเจ จ ตํ ปาปุณนฺติ ปฏิวาเรหิ จกฺขุม
ตวนฺติกํ อุปาคนฺตฺวา สญฺจุณฺณาว ภวนฺติ เต
ยถาปิ อุทเก ชาตา กุมุทา มนฺทาลกา พหู
อุปลิมฺปนฺติ โตเยน กทฺทมกลเลน จ
ตเถว พหุกา สตฺตา โลเก ชาตา วิรูหเร
อฑฺฑิตา ราคโทเสน กทฺทเม กุมุทํ ยถา
ยถา ปทุมํ ชลชํ ชลมชฺเฌ วิโรจติ
น โส ลิมฺปติ โตเยน ปริสุทฺโธ หิ เกสรี



ตเถว ตฺวํ มหาวีร โลเก ชาโต มหามุนิ
โนปลิมฺปสิ โลเกน โตเยน ปทุมํ ยถา
ยถา หิ รมฺมเก มาเส พหู ปุปฺผนฺติ วาริชา
นาติกฺกมนฺติ ตํ มาสํ สมโย ปุปฺผนาย โส
ตเถว ตฺวํ สกฺยปุตฺต ปุปฺผิโต เต วิมุตฺติยา
สาสนํ นาติวตฺตนฺติ ปทุมํ วารินา ยถา
สุปุปฺผิโต สาลราชาว ทิพฺพคนฺธํ ปวายติ
อญฺญสาเลหิ ปริวุโต สาลราชาติโสภติ
ตเถว ตฺวํ มหาวีร พุทฺธญาเณน ปุปฺผิโต
ภิกฺขุสงฺเฆน ปริวุโต สาลราชาว โสภสิ
ยถาปิ เสโล หิมวา โอสโถ สพฺพปาณินํ
นาคานํ อสุรานญฺจ เทวานํ อาลโยปิจ
ตเถว ตฺวํ มหาวีร โอสโถ วิย ปาณินํ
เตวิชฺชา ฉฬภิญฺญา จ อิทฺธิยา ปารมึ คตา
อนุสิฏฺฐา มหาวีร ตยา การุณิเกน เต
รมนฺติ ธมฺมรติยา วสนฺติ ตว สาสเน
มิคราชา ยถา สีโห อภินิกฺขมฺม อาสยา
จตุทฺทิสา วิโลเกตฺวา ติกฺขตฺตุํ อภินาทติ
สพฺเพ มิคา อุตฺตสนฺติ มิคราชสฺส คชฺชโต
ตถา หิ ชาติมา เอโส ปสุํ ตาเสติ สพฺพทา




คชฺชโต เต มหาวีร พสุธายํ ปกมฺปติ
โพธเนยฺยา ปพุชฺฌนฺติ ตสนฺติ มารกายิกา
ตสนฺติ ติตฺถิยา สพฺเพ นทโต เต มหามุนิ
กากเสนาว วิพฺภนฺตา มิครญฺญา ยถา มิคา
เย เกจิ คณิโน โลเก สตฺถาโรติ ปวุจฺจเร
ปรมฺปราภตํ ธมฺมํ เทเสนฺติ ปริสาย เต
น เหว ตฺวํ มหาวีร ธมฺมํ เทเสสิ ปาณินํ
สามํ สจฺจานิ พุชฺฌิตฺวา เกวลํ โพธิปกฺขิกํ
อาสยานุสยํ ญตฺวา อินฺทฺริยานํ พลาพลํ
ภพฺพาภพฺเพ วิทิตฺวาน มหาเมโฆว คชฺชสิ
จกฺกวาฬปริยนฺตา นิสินฺนา ปริสา ภเว
นานาทิฏฺฐี วิจินฺเตนฺติ วิมติจฺเฉทนาย ตํ
สพฺเพสํ จิตฺตมญฺญาย โอปมฺมกุสโล มุนิ
เอกํ ปญฺหํ กเถนฺโตว วิมตึ ฉินฺทิ ปาณินํ
อุปทิสาสทิเสเหว วสุธา ปูริตา ภเว
สพฺเพว เต ปญฺชลิกา กิตฺตยุํ โลกนายกํ
กปฺปํ วา เต กิตฺตยนฺตา นานาวณฺเณหิ กิตฺตยุํ
ปริเมตุํ น กปฺเปยฺยุํ อปฺปเมยฺโย ตถาคโต
ตถา สเกน ถาเมน กิตฺติโต หิ มหาชิโน
กปฺปโกฏี ปกิตฺเตนฺตา เอวเมวํ ปกิตฺตยุํ




สเจ หิ โกจิ เทโว วา มนุสฺโส วา สุสิกฺขิโต
ปเมตุํ ปริกปฺเปยฺย วิฆาตํว ลเภยฺย โส
สาสเน เต ปติฏฺฐาย สกฺยปุตฺต มหายส
ปญฺญาย ปารมึ คนฺตฺวา วิหรามิ อนาสโว
ติตฺถิเย สมฺปมทฺทามิ วตฺเตมิ ชินสาสนํ
ธมฺมเสนาปติ อชฺช สกฺยปุตฺตสฺส สาสเน
อปริเมยฺเย กตํ กมฺมํ ผลํ ทสฺเสสิ เม อิธ
สุมุตฺโต สรเวโคว กิเลเส ฌาปยึ มมํ
โย โกจิ มนุโช ภารํ ธาเรยฺย มตฺถเก สทา
ภาเรน ทุกฺขิโต อสฺส ภาโร หิ ภริโต ตถา
ฑยฺหมาโน ติหคฺคีหิ ภเวสุ สํสรึ อหํ
ภริโต ภวภาเรน เนรุ อุทฺธริโต ยถา
โอโรปิโต จ เม ภาโร ภวา อุคฺฆาฏิตา มยา
กรณียํ กตํ สพฺพํ สกฺยปุตฺตสฺส สาสเน
ยาวตา พุทฺธเขตฺตมฺหิ ฐเปตฺวา สกฺยปุงฺควํ
อหํ อคฺโคมฺหิ ปญฺญาย สทิโส เม น วิชฺชติ
สมาธิมฺหิ สุกุสโล อิทฺธิยา ปารมึ คโต
อิจฺฉมาโน อหํ อชฺช สหสฺสํ อภินิมฺมิเน
อนุปุพฺพวิหารสฺส วสีภูโต มหามุนิ
กเถสิ สาสนํ มยฺหํ นิโรโธ สยนํ มม




ทิพฺพจกฺขุํ วิสุทฺธํ เม สมาธิกุสโล อหํ
สมฺมปฺปธานมนุยุตฺโต โพชฺฌงฺคภาวนารโต
สาวเกน หิ ปตฺตพฺพํ สพฺพเมว กตํ มม
โลกนาถํ ฐเปตฺวาน สทิโส เม น วิชฺชติ
สมาปตฺติมฺหิ กุสโล ฌานวิโมกฺขานํ ขิปฺปํ ปฏิลาภี
โพชฺฌงฺคภาวนารโต สาวกคุณปารมึ คโตสฺมิ
สาวกคุณผุสฺเสน พุทฺธิยา ปุริสุตฺตมคารวา
สทฺธาสงฺคหิตํ จิตฺตํ สทา สพฺรหฺมจาริสุ
อุทฺธฏทาโฒว สปฺโป ฉินฺนวิสาโณว อุสโภ
นิกฺขิตฺตมานทปฺโปว อุเปมิ ครุคารเวน คณํ
ยทิ รูปินี ภเวยฺย ปญฺญา เม วสุ ปตีนํ สเมยฺย
อโนมทสฺสิสฺส ภควโต ผลเมตํ ญาณถวนาย
ปวตฺติตํ ธมฺมจกฺกํ สกฺยปุตฺเตน ตาทินา
อนุวตฺเตมหํ สมฺมา ญาณถวนายิทํ ผลํ
มา เม กทาจิ ปาปิจฺโฉ สเมโต หีนวีริโย
อปฺปสฺสุโต อนาจาโร สเมโต กตฺถจิ อหุ
พหุสฺสุโต จ เมธาวี สีเลสุ สุสมาหิโต
เจโตสมถานุยุตฺโต อปิ มุทฺธนิ ติฏฺฐตุ
ตํ โว วทามิ ภทฺทํ โว ยาวนฺเตตฺถ สมาคตา
อปฺปิจฺฉา โหถ สนฺตุฏฺฐา ทานํ ทตฺวา สทา อหุ






ยมหํ ปฐมํ ทิสฺวา วิรโช วิมโล อหุ
โส เม อาจริโย ธีโร อสฺสชิ นาม สาวโก
ตสฺสาหํ สาวโก อชฺช ธมฺมเสนาปตี อหุ
สพฺพตฺถ ปารมึ ปตฺวา วิหรามิ อนาสโว
โย เม อาจริโย อาสิ อสฺสชิ นาม สาวโก
ยสฺสํ ทิสายํ วสติ อุสฺสีสมฺหิ กโรมหํ
มม กมฺมํ สริตฺวาน โคตโม สกฺยปุงฺคโว
ภิกฺขุสงฺเฆ นิสีทิตฺวา อคฺคฏฺฐาเน ฐเปสิ มํ
ปฏิสมฺภิทา จตสฺโส วิโมกฺขาปิจ อฏฺฐเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สารีปุตฺโต เถโร อิมา คาถาโย
อภาสิตฺถาติ
สารีปุตฺตตฺเถรสฺส อปทานํ สมตฺตํ
จตุตฺถํ มหาโมคฺคลฺลานตฺเถราปทานํ
อโนมทสฺสี ภควา โลกเชฏฺโฐ นราสโภ
วิหาสิ หิมวนฺตมฺหิ เทวสงฺฆปุรกฺขโต
วรุโณ นาม นาเมน นาคราชา อหํ ตทา
กามรูปี วิกุพฺพามิ มโหทธินิวาสหํ








องฺคนิยคณํ หิตฺวา ตุริยํ ปฏฺฐเปสหํ
สมฺพุทฺธํ ปริวาเรตฺวา วาเทสุํ อจฺฉรา ตทา
วิชฺชมาเนสุ ตุริเยสุ เทวตุริยานิ วชฺชยุํ
อุภินฺนํ สทฺทํ สุตฺวาน พุทฺโธปิ สมฺปพุชฺฌถ
นิมนฺตยิตฺวา สมฺพุทฺธํ สกํ ภวนมุปาคมึ
อาสนํ ปญฺญเปตฺวาน กาลมาโรจยึ อหํ
ขีณาสวสหสฺเสหิ ปุริโต โลกนายโก
โอภาเสนฺโต ทิสา สพฺพา ภวนมฺเม อุปาคมิ
อุปวิฏฺฐํ มหาวีรํ เทวเทวํ นราสภํ
ภิกฺขุสงฺฆํ สนฺตปฺเปสึ อนฺนปาเนนหํ ตทา
อนุโมทิ มหาวีโร สยมฺภู อคฺคปุคฺคโล
ภิกฺขุสงฺเฆ นิสีทิตฺวา อิมา คาถา อภาสถ
โย โส สงฺฆํ อปูเชสิ พุทฺธญฺจ โลกนายกํ
เตน จิตฺตปฺปสาเทน เทวโลกํ คมิสฺสติ
สตฺตสตฺตติกฺขตฺตุญฺจ เทวรชฺชํ กริสฺสติ
ปฐพฺยา รชฺชํ อฏฺฐสตํ วสุธํ อาวสิสฺสติ
ปญฺจปญฺญาสกฺขตฺตุํ จ จกฺกวตฺติ ภวิสฺสติ
โภคา อสงฺขยา ตสฺส อุปฺปชฺชิสฺสนฺติ ตาวเท
อปริเมยฺเย อิโต กปฺเป โอกฺกากกุลสมฺภโว
โคตโม นาม โคตฺเตน สตฺถา โลเก ภวิสฺสติ




นิรยา โส จวิตฺวาน มนุสฺสตฺตํ คมิสฺสติ
โกลิโต นาม นาเมน พฺรหฺมพนฺธุ ภวิสฺสติ
โส ปจฺฉา ปพฺพชิตฺวาน กุสลมูเลน โจทิโต
โคตมสฺส ภาวโต ทุติโย เหสฺสติ สาวโก
อารทฺธวิริโย ปหิตตฺโต อิทฺธิยา ปารมึ คโต
สพฺพาสเว ปริญฺญาย นิพฺพายิสฺสตฺยนาสโว
ปาปมิตฺโตปนิสฺสาย กามราควสํ คโต
มาตรํ ปิตรญฺจาปิ ฆาตยึ ทุฏฺฐมานโส
ยํ ยํ โยนูปปชฺชามิ นิรยํ อถ มานุสํ
ปาปกมฺมสมงฺคิตํ ภินฺนสีโส มรามหํ
อิทํ ปจฺฉิมกํ มยฺหํ จริโม วตฺตเต ภโว
อิธาปิ อีทิสํ มยฺหํ มรณกาเล ภวิสฺสติ
ปวิเวกมนุยุตฺโต สมาธิภาวนารโต
สพฺพาสเว ปริญฺญาย วิหรามิ อนาสโว
ธรณึปิ สุคมฺภีรํ พหลํ ทุปฺปธํสิยํ
วามงฺคุฏฺเฐน จาเลยฺยํ อิทฺธิยา ปารมึ คโต
อสฺมิมานํ น ปสฺสามิ มาโน มยฺหํ น วิชฺชติ
สามเณเร อุปาทาย ครุจิตฺตํ กโรมหํ
อปริเมยฺเย อิโต กปฺเป ยํ กมฺมํ อภินีหรํ
ตมหํ ภูมึ อนุปฺปตฺโต ปตฺโตมฺหิ อาสวกฺขยํ




ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา มหาโมคฺคลฺลาโน เถโร อิมา คาถาโย
อภาสิตฺถาติ
มหาโมคฺคลฺลานตฺเถรสฺส อปทานํ สมตฺตํ
ปญฺจมํ มหากสฺสปตฺเถราปทานํ
ปทุมุตฺตรสฺส ภควโต โลกเชฏฺฐสฺส ตาทิโน
นิพฺพุเต โลกนาถสฺมึ ปูชํ กุพฺพนฺติ สตฺถุโน
อุทคฺคจิตฺตา ชนตา อาโมทิตปฺปโมทิตา
เตสุ สํเวคชาเตสุ ปีติ เม อุปปชฺชถ
ญาติมิตฺเต สมาเนตฺวา อิทํ วจนมพฺรวึ
ปรินิพฺพุโต มหาวีโร หนฺท ปูชํ กโรม เส
สาธูติ เต ปฏิสฺสุตฺวา ภิยฺโย หาสํ ชนึสุ เม
พุทฺธสฺมึ โลกนาถสฺมึ กาหาม ปุญฺญสญฺจยํ
อคฺฆิยํ สุกตํ กตฺวา สตหตฺถํ สมุคฺคตํ
ทิยฑฺฒํ หตฺถสตํปิ วิมานํ นภมุคฺคตํ
กตฺวาน อคฺฆิยํ ตตฺถ กุสลปนฺตีหิ จิตฺติตํ
สกํ จิตฺตํ ปสาเทตฺวา เจติยํ ปูชยุตฺตมํ



อคฺคิกฺขนฺโธว ชลติ สาลราชาว ผุลฺลิโต
อินฺทลฏฺฐีว อากาเส โอภาสติ จตุทฺทิสา
ตตฺถ จิตฺตํ ปสาเทตฺวา กตฺวาน กุสลํ พหุํ
ปุพฺพกมฺมํ สริตฺวาน ติทสํ อุปปชฺชหํ
สหสฺสยุตฺตํ หยวาหึ ทิพฺพยานํ อธิฏฺฐิโต
อุพฺพิทฺธํ ภวนํ มยฺหํ สตฺตภุมฺมํ สมุคฺคตํ
กูฏาคารสหสฺสานิ สพฺพโสณฺณมยา อหุ
ชลนฺติ สกเตเชน ทิสา สพฺพา ปภาสยุํ
สนฺติ อญฺเญปิ นิยฺยุหา โลหิตงฺกมยา ตทา
เตปิ โชตนฺติ อาภาย สมนฺตา จตุโร ทิสา
ปุญฺญกมฺมาภินิพฺพตฺตา กูฏาคารา สุนิมฺมิตา
มณิมยาปิ โชตนฺติ ทิโสทิสํ สมนฺตโต
เตสํ อุชฺโชตมานานํ โอภาโส วิปุโล อหุ
สพฺเพ เทเว อภิโภมิ ปุญฺญกมฺมสฺสิทํ ผลํ
สฏฺฐิกปฺปสหสฺสมฺหิ อุพฺพิทฺโธ นาม ขตฺติโย
จาตุรนฺโต วิชิตาวี ปฐวึ อาวสึ อหํ
ตเถว ภทฺทเก กปฺเป ตึสกฺขตฺตุํ อโหสหํ
สกกมฺมาภิรทฺโธมฺหิ จกฺกวตฺติ มหพฺพโล
สตฺตรตนสมฺปนฺโน จตุทีปมฺหิ อิสฺสโร
ตตฺถาปิ ภวนํ มยฺหํ อินฺทลฏฺฐีว อุคฺคตํ





อายามโต จตุพฺพีสา วิตฺถาเรน จ ทฺวาทสา
รมฺมกํ นาม นครํ ทฬฺหปาการโตรณํ
อายามโต ปญฺจสตํ วิตฺถาเรน ตทฑฺฒกํ
อากิณฺณํ ชนกาเยหิ ติทสานํ ปุรํ วิย
ยถา สูจิฆเร สูจิ ปกฺขิตฺตา ปณฺณวีสติ
อญฺญมญฺญํ ปฆฏฺเฏนฺติ อากิณฺณา โหติ สตตา
เอวมฺปิ นครํ มยฺหํ หตฺถสฺสรถสงฺกุลํ
มนุสฺเสหิ ตทากิณฺณํ รมฺมกํ นครุตฺตมํ
ตตฺถ ภุตฺวา ปิวิตฺวา จ ปุน เทวตฺตตํ คโต
ภเว ปจฺฉิมเก มยฺหํ อโหสิ กุลสมฺปทา
พฺรหฺมญฺญกุลสมฺภูโต มหารตนสญฺจโย
อสีติโกฏิโย หิตฺวา หิรญฺญสฺส ปริพฺพชึ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา มหากสฺสโป เถโร อิมา คาถาโย
อภาสิตฺถาติ
มหากสฺสปตฺเถรสฺส อปทานํ สมตฺตํ




ฉฏฺฐํ อนุรุทฺธตฺเถราปทานํ
สุเมธํ ภควนฺตาหํ โลกเชฏฺฐํ นราสภํ
วูปกฏฺฐํ วิหรนฺตํ อทฺทสํ โลกนายกํ
อุปคนฺตฺวาน สมฺพุทฺธํ สุเมธํ โลกนายกํ
อญฺชลึ ปคฺคเหตฺวาน พุทฺธเสฏฺฐํ อยาจหํ
อนุกมฺป มหาวีร โลกเชฏฺฐ นราสภ
ปทีปนฺเต ปทสฺสามิ รุกฺขมูลมฺหิ ฌายโต
อธิวาเสสิ โส ธีโร สยมฺภู วทตํ วโร
ทุเมสุ วินิวิชฺฌิตฺวา ยนฺตํ โยเชตฺวหนฺตทา
สหสฺสวฏฺฏิปาทาสึ พุทฺธสฺส โลกพนฺธุโน
สตฺตาหํ ปชฺชลิตฺวาน ปทีปา วูปสมฺมิสุํ
เตน จิตฺตปฺปสาเทน เจตนาปณิธีหิ จ
ชหิตฺวา มานุสํ เทหํ วิมานํ อุปปชฺชหํ
อุปปนฺนสฺส เทวตฺตํ พฺยมฺโห อาสิ สุนิมฺมิโต
สมนฺตโต ปชฺชลติ ทีปทานสฺสิทํ ผลํ
อฏฺฐวีสติกฺขตฺตุญฺจ จกฺกวตฺติ อโหสหํ
ทิวารตฺติญฺจ ปสฺสามิ สมนฺตา โยชนนฺตทา
สมนฺตา โยชนํ สพฺพํ วิโรเจมิ อหํ ตทา
สพฺเพ เทเว อภิโภมิ ทีปทานสฺสิทํ ผลํ




ตึสกปฺปานิ เทวินฺโท เทเว รชฺชมการยึ
น มํ เกจาติมญฺญนฺติ ทีปทานสฺสิทํ ผลํ
สหสฺสโลกํ ญาเณน ปสฺสามิ สตฺถุสาสเน
ทิพฺพจกฺขุํ อนุปฺปตฺโต ทีปทานสฺสิทํ ผลํ
สุเมโธ นาม สมฺพุทฺโธ ตึสกปฺปสหสฺสิโก
ตสฺส ทีโป มยา ทินฺโน วิปฺปสนฺเนน เจตสา
ปฏิสมฺภิทา จตสฺโส วิโมกฺขาปิ จ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อนุรุทฺโธ เถโร อิมา คาถาโย
อภาสิตฺถาติ
อนุรุทฺธตฺเถรสฺส อปทานํ สมตฺตํ
สตฺตมํ ปุณฺณมนฺตานีปุตฺตตฺเถราปทานํ
อชฺฌานโก มนฺตธโร ติณฺณํ เวทาน ปารคู 
ปุรกฺขโตมฺหิ สิสฺเสหิ อุปคญฺฉึ นรุตฺตมํ
ปทุมุตฺตโร โลกวิทู อาหุตีนํ ปฏิคฺคโห
มม กมฺมํ ปกิตฺเตสิ สงฺขิตฺเตน มหามุนิ
ตาหํ ธมฺมํ สุณิตฺวาน อภิวาเทตฺวาน สตฺถุโน
อญฺชลึ ปคฺคเหตฺวาน ปกฺกามึ ทกฺขิณามุโข



สงฺขิตฺเตน สุณิตฺวาน วิตฺถาเรน อเทสยึ
สพฺเพ สิสฺสา อตฺตมนา สุตฺวาน มม ภาสโต
สกํ ทิฏฺฐึ วิโนเทตฺวา พุทฺเธ จิตฺตํ ปสาทยุํ
สงฺขิตฺเตนปิ เทเสมิ วิตฺถาเรน ตเถวหํ
อภิธมฺมนยญฺโญหํ กถาวตฺถุวิสุทฺธิยา
สพฺเพสํ วิญฺญาเปตฺวาน วิหรามิ อนาสโว
อิโต ปญฺจสเต กปฺเป จตุโร สุปฺปกาสกา
สตฺตรตนสมฺปนฺนา จตุทีปมฺหิ อิสฺสรา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปุณฺโณ มนฺตานีปุตฺโต เถโร อิมา
คาถาโย อภาสิตฺถาติ
ปุณฺณสฺส มนฺตานีปุตฺตตฺเถรสฺส อปทานํ สมตฺตํ
อฏฺฐมํ อุปาลิตฺเถราปทานํ
นคเร หํสวติยา สุชาโต นาม พฺราหฺมโณ
อสีติโกฏิสนฺนิจโย ปหูตธนธญฺญวา
อชฺฌายโก มนฺตธโร ติณฺณํ เวทาน ปารคู 
ลกฺขเณ อิติหาเส จ สทฺธมฺเม ปารมึ คโต



ปริพฺพชา เอกสิขา โคตมา พุทฺธสาวกา
จรกา ตาปสา เจว จรนฺติ มหิยา ตทา
เตปิ มํ ปริวาเรนฺติ พฺราหฺมโณ วิสฺสุโต อิติ
พหู ชนา มํ ปูเชนฺติ นาหํ ปูเชมิ กิญฺจินํ
ปูชารหํ น ปสฺสามิ มานถทฺโธ อหํ ตทา
พุทฺโธติ วจนํ นตฺถิ ตาว นุปฺปชฺชเต ชิโน
อจฺจเยน อโหรตฺตํ ปทุมุตฺตรนายโก
สพฺพํ ตมํ วิโนเทตฺวา โลเก อุปฺปชฺชิ จกฺขุมา
วิตฺถาริเก พหู ชญฺเญ ปุถุภูเต จ สาสเน
อุปาคมิ ตทา พุทฺโธ นครํ หํสสวฺหยํ
ปิตุ อตฺถาย โส พุทฺโธ ธมฺมํ เทเสสิ จกฺขุมา
เตน กาเลน ปริสา สมนฺตา โยชนํ ตทา
สมฺมโต มนุชานํ โย สุนนฺโท นาม ตาปโส
ยาวตา พุทฺธปริสา ปุปฺเผหิจฺฉาทยิ ตทา
จตุสจฺจํ ปกาเสนฺโต เสฏฺเฐ จ ปุปฺผมณฺฑเป
โกฏิสตสหสฺสานํ ธมฺมาภิสมโย อหุ
สตฺตรตฺตินฺทิวํ พุทฺโธ วสฺสิตฺวา ธมฺมวุฏฺฐิยา
อฏฺฐเม ทิวเส ปตฺเต สุนนฺทํ กิตฺตยี ชิโน
เทวโลเก มนุสฺเส วา สํสรนฺโต อยํ ภเว
สพฺเพสํ ปวโร หุตฺวา ภเวสุ สํสริสฺสติ



กปฺปสตสหสฺสมฺหิ โอกฺกากกุลสมฺภโว
โคตโม นาม นาเมน สตฺถา โลเก ภวิสฺสติ
ตสฺส ธมฺเมสุ ทายาโท โอรโส ธมฺมนิมฺมิโต
มนฺตานีปุตฺโต ปุณฺโณติ เหสฺสติ สตฺถุ สาวโก
เอวํ กิตฺตยิ สมฺพุทฺโธ สุนนฺทํ ตาปสํ ตทา
หาสยนฺโต ชนํ สพฺพํ ทสฺสยนฺโต สกํ พลํ
กตญฺชลี นมสฺสนฺติ สุนนฺทํ ตาปสํ ตทา
พุทฺเธ การํ กริตฺวาน โสเธสิ คติมตฺตโน
ตตฺถ เม อหุ สงฺกปฺโป สุตฺวาน มุนิโน วจํ
อหํ การํ กริสฺสามิ ยถา ปสฺสามิ โคตมํ
เอวาหํ จินฺตยิตฺวาน กิริยํ จินฺตยึ มมํ
กฺยาหํ กมฺมํ อาจรามิ ปุญฺญกฺเขตฺเต อนุตฺตเร
อยญฺจ ปาฐิโก ภิกฺขุ สพฺพปาฐีน สาสเน
วินเย อคฺคนิกฺขิตฺโต ตํ ฐานํ ปตฺถยึ อหํ
อิทํ เม อมิตํ โภคํ อกฺโขภํ สาครูปมํ
เตน โภเคน พุทฺธสฺส อารามํ มาปเย อหํ
โสภนํ นาม อารามํ นครสฺส ปุรตฺถโต
กตฺวา สตสหสฺเสน สงฺฆารามํ อมาปยึ
กูฏาคาเร จ ปาสาเท มณฺฑเป หมฺมิเย คุหา
จงฺกเม สุกเต กตฺวา สงฺฆาราเม อมาปยึ




ชนฺตาฆรํ อคฺคิสาลํ อโถ อุทกมาฬกํ
นฺหานฆรํ มาปยิตฺวา ภิกฺขุสงฺฆสฺสทาสหํ
อาสนฺทิโย จ ปีฐเก ปริโภเค จ ภาชเน
อารามิกญฺจ เภสชฺชํ สพฺพเมตํ อทาสหํ
อารกฺขํ ปฏฺฐเปตฺวาน ปาการํ การยึ ทฬฺหํ
มา นํ โกจิ วิเหเฐสิ สนฺตจิตฺตาน ตาทินํ
อาวาเส สตสหสฺเส สงฺฆาราเม อมาปยึ
เวปุลฺลตํ มาปยิตฺวา สมฺพุทฺธํ อุปนามยึ
นิฏฺฐาปิโต มยาราโม สมฺปฏิจฺฉ ตุวํ มุนิ
นิยฺยาเทสฺสามิ ตํ ธีร อธิวาเสหิ จกฺขุม
ปทุมุตฺตโร โลกวิทู อาหุตีนํ ปฏิคฺคโห
มม สงฺกปฺปมญฺญาย อธิวาเสหิ นายโก
อธิวาสนมญฺญาย สพฺพญฺญุสฺส มเหสิโน
โภชนํ ปฏิยาเทตฺวา กาลมาโรจยึ อหํ
อาโรจิตมฺหิ กาลมฺหิ ปทุมุตฺตรนายโก
ขีณาสวสหสฺเสหิ อารามํ เม อุปาคมิ
นิสินฺนกาลมญฺญาย อนฺนปาเนน ตปฺปยึ
ภุตฺตาวีกาลมญฺญาย อิทํ วจนมพฺรวึ
กีโต สตสหสฺเสน ตตฺตเกเนว การิโต
โสภโน นาม อาราโม สมฺปฏิจฺฉ ตุวํ มุนิ



อิมินา ภูมิทาเนน เจตนาปณิธีหิ จ
ภเว นิพฺพตฺตมาโนหํ ลภามิ มม ปตฺถิตํ
ปฏิคฺคเหตฺวา สมฺพุทฺโธ สงฺฆารามํ สุมาปิตํ
ภิกฺขุสงฺเฆ นิสีทิตฺวา อิทํ วจนมพฺรวิ
โย โส พุทฺธสฺส ปาทาสิ สงฺฆารามํ สุมาปิตํ
ตมหํ กิตฺตยิสฺสามิ สุณาถ มม ภาสโต
หตฺถี อสฺสา รถา ปตฺตี เสนา จ จตุรงฺคินี
ปริวาเรนฺติมํ นิจฺจํ สงฺฆารามสฺสิทํ ผลํ
สฏฺฐี ตุริยสหสฺสานิ เภริโย สมลงฺกตา
ปริวาเรนฺติมํ นิจฺจํ สงฺฆารามสฺสิทํ ผลํ
ฉฬาสีติสหสฺสานิ นาริโย สมลงฺกตา
วิจิตฺตวตฺถาภรณา อามุตฺตมณิกุณฺฑลา
อาฬารมุขา หสุลา สุสญฺญา ตนุมชฺฌิมา
ปริวาเรสฺสนฺติมํ นิจฺจํ สงฺฆารามสฺสิทํ ผลํ
ตึสกปฺปสหสฺสานิ เทวโลเก รมิสฺสติ
สหสฺสกฺขตฺตุํ เทวินฺโท เทวรชฺชํ กริสฺสติ
เทวราเชน ปตฺตพฺพํ สพฺพํ ปฏิลภิสฺสติ
อนูนโภโค หุตฺวาน เทวรชฺชํ กริสฺสติ
สหสฺสกฺขตฺตุํ จกฺกวตฺติ ราชา รฏฺเฐ ภวิสฺสติ
ปฐพฺยา รชฺชํ วิปุลํ คณนาโต อสงฺขยํ



กปฺปสตสหสฺสมฺหิ โอกฺกากกุลสมฺภโว
โคตโม นาม โคตฺเตน สตฺถา โลเก ภวิสฺสติ
ตสฺส ธมฺเมสุ ทายาโท โอรโส ธมฺมนิมฺมิโต
อุปาลิ นาม นาเมน เหสฺสติ สตฺถุ สาวโก
วินเย ปารมึ ปตฺวา ฐานาฐาเน จ โกวิโท
ชินสาสนํ ธารยนฺโต วิหริสฺสตินาสโว
สพฺพเมตํ อภิญฺญาย โคตโม สกฺยปุงฺคโว
ภิกฺขุสงฺเฆ นิสีทิตฺวา เอตทคฺเค ฐเปสฺสติ
อปริเมยฺยํ อุปาทาย ปตฺเถมิ ตว สาสนํ
โส เม อตฺโถ อนุปฺปตฺโต สพฺพสํโยชนกฺขโย
ยถา สูลาวุโต โปโส ราชทณฺเฑน ตชฺชิโต
สูเล สาตํ อวินฺทนฺโต ปริมุตฺตึว อิจฺฉติ
ตเถวาหํ มหาวีร ภวทณฺเฑน ตชฺชิโต
กมฺมสูลาวุโต สนฺโต ปิปาสาเวทนาฏฺฐิโต
ภเว สาตํ น วินฺทามิ ฑยฺหนฺโต ตีหิ อคฺคิหิ
ปริมุตฺตึ คเวสามิ ยถา จ ราชทณฺฑโต
ยถา วิสารโท ปุริโส วิเสน ปริปีฬิโต
อคทํ โส คเวเสยฺย วิสฆาตายุปายนํ
คเวสมาโน ปสฺเสยฺย อคทํ วิสฆาตกํ
ตํ ปิวิตฺวา สุขี อสฺส วิสมฺหา ปริมุตฺติยา



ตเถวาหํ มหาวีร ยถา วิสคโต นโร
สมฺปีฬิโต อวิชฺชาย สทฺธมฺมาคทเมสหํ
ธมฺมาคทํ คเวสนฺโต อทฺทกฺขึ สกฺยสาสนํ
อคฺคสจฺโจสถานนฺตํ สพฺพสลฺลวิโนทนํ
ธมฺโมสถํ ปิวิตฺวาน วิสํ สพฺพํ สมูหนึ
อชรามรํ สีติภาวํ นิพฺพานํ ปสฺสยึ อหํ
ยถา ภูตตชฺชิโต โปโส ภูตคฺคาเหน ปีฬิโต
ภูตเวชฺชํ คเวเสยฺย ภูตสฺมา ปริมุตฺติยา
คเวสมาโน ปสฺเสยฺย ภูตวิชฺชาสุ โกวิทํ
ตสฺส โส วิหญฺเญ ภูตํ สมูลญฺจ วินาสเย
ตเถวาหํ มหาวีร ตมคฺคาเหน ปีฬิโต
ญาณาโลกํ คเวสามิ ตมโต ปริมุตฺติยา
อถทฺทสํ สกฺยมุนึ กิเลสตมโสธนํ
โส เม ตมํ วิโนเทสิ ภูตเวชฺโชว ภูติกํ
สํสารโสตํ สญฺฉินฺทึ ตณฺหาโสตํ นิวารยึ
ภวํ อุคฺฆาตยึ สพฺพํ ภูตเวชฺโชว มูลโต
ครุโฬ ยถา โอปตติ ปนฺนคํ ภกฺขมตฺตโน
สมนฺตา โยชนสตํ วิกฺโขเภติ มหาสรํ
ปนฺนคํ โส คเหตฺวาน อโธสีสํ วิเหฐยํ
อาทาย โส ปกฺกมติ เยน กามํ วิหงฺคโม




ตเถวาหํ มหาวีร ยถาปิ ครุโฬ พลี
อสงฺขตํ คเวสนฺโต โทเส วิกฺขาลยึ อหํ
ทิฏฺโฐ อหํ ธมฺมวรํ สนฺติปทํ อนุตฺตรํ
อาทาย วิหราเมตํ ครุโฬ ปนฺนคํ ยถา
อาสาวตี นาม ลตา ชาตา จิตฺตลตาวเน
ตสฺสา วสฺสสหสฺเสน เอกํ นิพฺพตฺตเต ผลํ
ตํ เทวา ปยิรุปาสนฺติ ตาว ทูรผลํ สกึ
เทวานํ สา ปิยา เอวํ อาสาวตี ผลุตฺตมา
สตสหสฺสํ อุปาทาย ตาหํ ปริจเร มุนึ
สายํ ปาตํ นมสฺสามิ เทวา อาสาวตึ ยถา
อวญฺฌา ปาริจริยา อโมฆา จ นมสฺสนา
ทูราคตํปิ มํ สนฺตํ ขโณ มํ น วิราธยิ
ปฏิสนฺธึ น ปสฺสามิ วิจินนฺโต ภเว อหํ
นิรูปธิ วิปฺปมุตฺโต อุปสนฺโต จรามหํ
ยถาปิ ปทุมํ นาม สุริยรํเสน ปุปฺผติ
ตเถวาหํ มหาวีร พุทฺธรํเสน ปุปฺผิโต
ยถา พลากโยนิมฺหิ น วิชฺชติ ปุมา สทา
เมเฆสุ คชฺชมาเนสุ คพฺภํ คณฺหนฺติ ตา สทา
จิรํปิ คพฺภํ ธาเรนฺติ ยาว เมโฆ น คชฺชติ
ภารโต ปริมุจฺจนฺติ ยทา เมโฆ ปวสฺสติ




ปทุมุตฺตรพุทฺธสฺส ธมฺมเมเฆน คชฺชโต
สทฺเทน ธมฺมเมฆสฺส ธมฺมคพฺภํ อคณฺหหํ
สตสหสฺสํ อุปาทาย ปุญฺญคพฺภํ ธเรมหํ
นปฺปมุญฺจามิ ภารโต ธมฺมเมโฆ น คชฺชติ
ยทา ตุวํ สกฺยมุนิ รมฺเม กาปิลวตฺถเว
คชฺชสิ ธมฺมเมเฆน ภารโต ปริมุจฺจหํ
สุญฺญตํ อนิมิตฺตญฺจ อถาปณิหิตํปิ จ
จตุโร จ ผเล สพฺเพ ธมฺมํ วิชฏิ ตํปิหํ
ทุติยภาณวารํ
อปริเมยฺยํ อุปาทาย ปตฺเถมิ ตว สาสนํ
โส เม อตฺโถ อนุปฺปตฺโต สนฺติปทํ อนุตฺตรํ
วินเย ปารมึ ปตฺโต ยถาปิ ปาฐิโก อิสี
น เม สมสโม อตฺถิ ธาเรมิ สาสนํ อหํ
วินเย ขนฺธเก จาปิ ติกจฺเฉเทว ปญฺจเก
เอตฺถ เม วิมติ นตฺถิ อกฺขเร พฺยญฺชเนปิ วา
นิคฺคเห ปฏิกมฺเม จ ฐานาฐาเน จ โกวิโท
โอสารเณ วุฏฺฐาปเน สพฺพตฺถ ปารมึ คโต
วินเย ขนฺธเก จาปิ นิกฺขิปิตฺวา ปทํ อหํ
อุภโต วิภงฺเค เจว รสโต โอสเรยฺยหํ




นิรุตฺติยา จ กุสโล อตฺถานตฺเถ จ โกวิโท
อนญฺญาตํ มยา นตฺถิ เอกคฺโค สตฺถุ สาสเน
รูปทกฺโข อหํ อชฺช สกฺยปุตฺตสฺส สาสเน
กงฺขํ สพฺพํ วิโนเทมิ ฉินฺทามิ สพฺพสํสยํ
ปทํ อนุปทญฺจาปิ อกฺขรญฺจาปิ พฺยญฺชนํ
นิทาเน ปริโยสาเน สพฺพตฺถ โกวิโท อหํ
ยถาปิ ราชา พลวา นิหนิตฺวา ปรนฺตเป
วิชินิตฺวาน สงฺคามํ นครํ ตตฺถ มาปเย
ปาการํ ปริกฺขญฺจาปิ เอสิกํ ทฺวารโกฏฺฐกํ
อฏฺฏาลเก จ วิวิเธ การเย นคเร พหู
สึฆาฏกํ ปจฺจุรญฺจ สุวิภตฺตนฺตราปณํ
การาเปยฺย สภํ ตตฺถ อตฺถานตฺถวินิจฺฉยํ
นิคฺฆาฏตฺถํ อมิตฺตานํ ฉิทฺทาฉิทฺทญฺจ ชานิตุํ
พลกายสฺส รกฺขาย เสนามจฺจํ ฐเปติ โส
อารกฺขตฺถาย ภณฺฑสฺส นิธานกุสลํ นรํ
มา เม ภณฺฑํ วินสฺสีติ ภณฺฑรกฺขํ ฐเปติ โส
สมคฺโค โหติ โส รญฺโญ วุฑฺฒึ ยสฺส จ อิจฺฉติ
ตสฺสาธิกรณํ เทติ มิตฺตสฺส ปฏิปชฺชิตุํ
อุปฺปาเทสุ นิมิตฺเตสุ ลกฺขเณสุ จ โกวิทํ
อชฺฌายกํ มนฺตธรํ โปโรหิจฺเจ ฐเปติ โส





เอเตหงฺเคหิ สมฺปนฺโน ขตฺติโยติ ปวุจฺจติ
สทา รกฺขนฺติ ราชานํ จกฺกวาโกว ทุกฺขินํ
ตเถว ตฺวํ มหาวีร หตามิตฺโตว ขตฺติโย
สเทวกสฺส โลกสฺส ธมฺมราชาติ วุจฺจติ
ติตฺถิเย นีหริตฺวาน มารญฺจาปิ สเสนกํ
ตมนฺธการํ วิธํเสตฺวา ธมฺมนครํ อมาปยิ
สีลํ ปาการิกํ ตตฺถ ญาณนฺเต ทฺวารโกฏฺฐกํ
สทฺธา เต เอสิกา ธีร ทฺวารปาโล จ สํวโร
สติปฏฺฐานมฏฺฏาลํ ปญฺญา เต จจฺจรํ มุเน
อิทฺธิปาทญฺจ สิงฺฆาฏํ ธมฺมวีถิ สุมาปิตํ
สุตฺตนฺตํ อภิธมฺมญฺจ วินยํ จาปิ เกวลํ
นวงฺคํ พุทฺธวจนํ เอสา ธมฺมสภา ตว
สุญฺญตํ อนิมิตฺตญฺจ วิหารญฺจาปณีหิตํ
อเนโช จ นิโรโธ จ เอสา ธมฺมกุฏี ตว
ปญฺญาย อคฺโค นิกฺขิตฺโต ปฏิภาเณ จ โกวิโท
สารีปุตฺโตติ นาเมน ธมฺมเสนาปตี ตว
จุตูปปาตกุสโล อิทฺธิยา ปารมึ คโต
โกลิโต นาม นาเมน โปโรหิจฺโจ ตว มุเน
โปราณกวํสธโร อุคฺคเตโช ทุราสโท
ธุตวาทิคุเณ อคฺโค อกฺขทสฺโส ตว มุเน




พหุสฺสุโต ธมฺมธโร สพฺพปาฐี จ สาสเน
อานนฺโท นาม นาเมน ธมฺมรกฺโข ตว มุเน
เอเต สพฺเพ อติกฺกมฺม มเหสี ภควา มม
วินิจฺฉยํ เม ปาทาสิ วินเย วิญฺญุเทสิตํ
โย โกจิ วินเย ปญฺหํ ปุจฺฉติ พุทฺธสาวโก
ตตฺถ เม จินฺตนา นตฺถิ ตญฺเญวตฺถํ กเถมหํ
ยาวตา พุทฺธเขตฺตมฺหิ ฐเปตฺวา จ มหามุนึ
วินเย มาทิโส นตฺถิ กุโต ภิยฺโย ภวิสฺสติ
ภิกฺขุสงฺเฆ นิสีทิตฺวา เอวํ คชฺชติ โคตโม
อุปาลิสฺส สโม นตฺถิ วินเย ขนฺธเกสุ จ
ยาวตา พุทฺธภณิตํ นวงฺคํ สตฺถุสาสนํ
วินเย กถิตํ สพฺพํ วินยมูลปสฺสิโน
มม กมฺมํ สริตฺวาน โคตโม สกฺยปุงฺคโว
ภิกฺขุสงฺเฆ นิสีทิตฺวา เอตทคฺเค ฐเปสิ มํ
สตสหสฺสํ อุปาทาย อิมํ ฐานํ อปตฺถยึ
โส เม อตฺโถ อนุปฺปตฺโต วินเย ปารมึ คโต
สกฺยานํ นนฺทิชนโก กปฺปโก อาสิหํ ปุเร
วิชหิตฺวาน ตํ ชาตึ ปุตฺโต ชาโต มเหสิโน
อิโต ทุติยเก กปฺเป อญฺชโส นาม ขตฺติโย
อนนฺตเตโช อมิตยโส ภูมิปาโล มหทฺธโน



ตสฺส รญฺโญ อหํ ปุตฺโต จนฺทโน นาม ขตฺติโย
ชาติมเทน ปตฺถทฺโธ ยโสโภคมเทน จ
นาคสตสหสฺสานิ สพฺพาลงฺการภูสิตา
ติธา ปภินฺนา มาตงฺคา ปริวาเรนฺติ มํ สทา
สพเลหิ ปเรโตหํ อุยฺยานํ คนฺตุกามโก
อารุยฺห สิริกํ นาคํ นครา นิกฺขมึ ตทา
จรเณน จ สมฺปนฺโน คุตฺตทฺวาโร สุสํวุโต
เทวโล นาม สมฺพุทฺโธ อาคจฺฉิ ปุรโต มมํ
เปเสตฺวา สิริกํ นาคํ พุทฺธํ อาสาทยึ ตทา
ตโต สญฺชาตโกโปว นาโค นุทฺธรโก ปทํ
นาคํ รุณฺณมนํ ทิสฺวา พุทฺเธ โกปํ อกาสหํ
วิเหฐยิตฺวา สมฺพุทฺธํ อุยฺยานํ อคมาสหํ
สาตํ ตตฺถ น วินฺทามิ สิโร ปชฺชลิโต ยถา
ปริฬาเหน ฑยฺหามิ มจฺโฉว พลิสาทโก
สสาครนฺตา ปฐวี อาทิตฺตา วิย โหติ เม
ปิตุ สนฺติกุปาคมฺม อิทํ วจนมพฺรวึ
อาสีวิสํว กุปิตํ อคฺคิกฺขนฺธํว อาคตํ
มตฺตํว กุญฺชรํ ทนฺตึ ยํ สยมฺภุํ อสาทยึ
อาสาทิโต มยา พุทฺโธ โฆโร อุคฺคตโป ชิโน
ปุรา สพฺเพ วินสฺสาม ขมาเปสฺสาม ตํ มุนึ



โน เจ ตํ นิชฺฌาเปสฺสาม อตฺตทนฺตํ สมาหิตํ
โอเรน สตฺตเม ทิวเส รฏฺฐมฺเม วิธมิสฺสติ
สุเมขโล โกสิโย จ สิคฺคโว จาปิ สตฺตโก
อาสาทยิตฺวา อิสโย ทุคฺคตา เต สเสนกา
ยทา กุปฺปนฺติ อิสโย สญฺญตา พฺรหฺมจาริโน
สเทวกํ วินาเสนฺติ สสาครํ สปพฺพตํ
ติโยชนสหสฺสมฺหิ ปุริเส สนฺนิปาตยึ
อจฺจยํ เทสนตฺถาย สยมฺภุํ อุปสงฺกมึ
อลฺลวตฺถา อลฺลสิรา สพฺเพว ปญฺชลีกตา
พุทฺธสฺส ปาเท นิปติตฺวา อิทํ วจนมพฺรวว
ขมสฺสุ ตฺวํ มหาวีร อภิยาจติ ตํ ชโน
ปริฬาหํ วิโนเทหิ มา จ รฏฺฐํ วินาสเย
สเทวมานุสา สพฺเพ สทานวา สรกฺขสา
อโยมเยน กูเฏน สิรํ ภินฺเทยฺยุ เม สทา
อุทเก อคฺคิ น สณฺฐาติ วีชํ เสเล น รูหติ
อคเท กิมิ น สณฺฐาติ โกโป พุทฺเธ น ชายติ
ยถา จ ภูมิ อจลา อปฺปเมยฺโย จ สาคโร
อนนฺตโก จ อากาโส เอวํ พุทฺธา อโขภิยา
อตฺตทนฺตา มหาวีรา ขมิตา จ ตปสฺสิโน
ขนฺตานํ ขมิตานํ จ คมนํ โว น วิชฺชติ




อิทํ วตฺวาน สมฺพุทฺโธ ปริฬาหํ วิโนทยิ
มหาชนสฺส ปุรโต นภํ อพฺภุคฺคมี ตทา
เตน กมฺเมนหํ วีร หีนตฺตํ อชฺฌุปาคโต
สมติกฺกมฺม ตํ ชาตึ ปาวิสึ อภยํ ปุรํ
ตทาปิ มํ มหาวีร ฑยฺหมานํ สุสณฺฐิตํ
ปริฬาหํ วิโนเทสิ สยมฺภุํ จ ขมาปยึ
อชฺชาปิ มํ มหาวีร ฑยฺหมานํ ติหคฺคิภิฬ
นิพฺพาเปสิ ตโย อคฺคี สีติภาวญฺจ ปาปยึ
เยสํ โสตาวธานตฺถิ สุณาถ มม ภาสโต
อตฺถํ ตุยฺหํ ปวกฺขามิ ยถาทิฏฺฐํ ปทํ มมํ
สยมฺภุํ ตํ วิมาเนตฺวา สนฺตจิตฺตํ สมาหิตํ
เตน กมฺเมนหํ อชฺช ชาโตมฺหิ นีจโยนิยํ
มา โว ขณํ วิราเธถ ขณาตีตา หิ โสจเร
สทตฺเถ วายเมยฺยาถ ขโณ โว ปฏิปาทิโต
เอกจฺจานญฺจ วมนํ เอกจฺจานํ วิเรจนํ
วิสํ หลาหลํ เอเก เอกจฺจานญฺจ โอสถํ
วมนํ ปฏิปนฺนานํ ผลฏฺฐานํ วิเรจนํ
โอสถํ ผลลาภีนํ ปุญฺญกฺเขตฺตํ คเวสินํ
สาสเนน วิรุทฺธานํ วิสํ หลาหลํ ยถา
อาสีวิโส ทุฏฺฐวิโส เอกํ ฌาเปติ ตํ นรํ




สกึ ปีตํ หลาหลํ อุปรุทฺเธติ ชีวิตํ
สาสเนน วิรุชฺฌิตฺวา กปฺปโกฏิมฺหิ ฑยฺหติ
ขนฺติยา อวิหึสาย เมตฺตจิตฺตวตาย จ
สเทวกํ โส ตรติ ตสฺมา เต อวิโรธิยา
ลาภาลาเภ น สชฺชนฺติ สมฺมานเน วิมานเน
ปฐวีสทิสา พุทฺธา ตสฺมา เต น วิโรธิยา
เทวทตฺเต จ วธเก โจเร จงฺคุลิมาลเก
ราหุเล ธนปาเล จ สพฺเพสํ สมโก มุนิ
เอเตสํ ปฏิฆํ นตฺถิ ราโคเมสํ น วิชฺชติ
สพฺเพสํ สมโก พุทฺโธ วธกสฺโสรสสฺส จ
ปนฺเถ ทิสฺวาน กาสาวํ ฉฑฺฑิตํ มิฬฺหมกฺขิตํ
สิรสา อญฺชลึ กตฺวา วนฺทิตพฺพํ อิสิทฺธชํ
อพฺภตีตา จ เย พุทฺธา วตฺตมานา อนาคตา
ธเชนาเนน สุชฺฌนฺติ ตสฺมา เอเต นมสฺสิยา
สตฺถุกปฺปํ สุวินยํ ธาเรมิ หทเยนหํ
นมสฺสมาโน วินยํ วิหริสฺสามิ สพฺพทา
วินโย อาสโย มยฺหํ วินโย ฐานจงฺกมํ
กปฺเปมิ วินเย วาสํ วินโย มยฺห โคจโร
วินเย ปารมิปฺปตฺโต สมเถ จาปิ โกวิโท
อุปาลิ ตํ มหาวีร ปาเท วนฺทติ สตฺถุโน



โส อหํ วิจริสฺสามิ คามา คามํ ปุรา ปุรํ
นมสฺสมาโน สมฺพุทฺธํ ธมฺมสฺส จ สุธมฺมตํ
กิเลสา ฌาปิตา มยฺหํ ภวา สพฺเพ สมูหตา
สพฺพาสวา ปริกฺขีณา นตฺถิ ทานิ ปุนพฺภโว
สฺวาคตํ วต เม อาสิ พุทฺธเสฏฺฐสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อุปาลิ เถโร อิมา คาถาโย
อภาสิตฺถาติ
อุปาลิตฺเถรสฺส อปทานํ สมตฺตํ
นวมํ อญฺญาโกณฺฑญฺญตฺเถราปทานํ
ปทุมุตฺตรสมฺพุทฺธํ โลกเชฏฺฐํ วินายกํ
พุทฺธภูมึ อนุปฺปตฺตํ ปฐมํ อทฺทสํ อหํ
ยาวตา โพธิยา มูเล ยกฺขา สพฺเพ สมาคตา
สมฺพุทฺธํ ปริวาเรตฺวา วนฺทนฺติ ปญฺชลีกตา
สพฺเพ เทวา ตุฏฺฐมนา อากาเส สญฺจรนฺติ เต
พุทฺโธ อยํ อนุปฺปตฺโต อนฺธการตโมนุโท


เตสํ หาสปเรตานํ มหานาโท อวตฺตถ
กิเลเส ฌาปยิสฺสาม สมฺมาสมฺพุทฺธสาสเน
เทวานํ คิรมญฺญาย วาจาย สมุทีริตํ
หฏฺโฐ หฏฺเฐน จิตฺเตน อาทิภิกฺขมทาสหํ
มม สงฺกปฺปมญฺญาย สตฺถา โลเก อนุตฺตโร
เทวสงฺเฆ นิสีทิตฺวา อิมา คาถา อภาสถ
สตฺตาหํ อภินิกฺขมฺม โพธึ อชฺฌคมํ อหํ
อิทํ เม ปฐมํ ภตฺตํ พฺรหฺมจาริสฺส ยาปนํ
ตุสิตาหิ อิธาคนฺตฺวา โย เม ภิกฺขํ อุปานยิ
ตมหํ กิตฺตยิสฺสามิ สุณาถ มม ภาสโต
ตึสมตฺเต กปฺปสหสฺเส เทวรชฺชํ กริสฺสติ
สพฺเพ เทเว อภิโภตฺวา ติทิวํ อาวสิสฺสติ
เทวโลกา จวิตฺวาน มนุสฺสตฺตํ คมิสฺสติ
สหสฺสธา จกฺกวตฺติ ตตฺถ รชฺชํ กริสฺสติ
กปฺปสตสหสฺสมฺหิ โอกฺกากกุลสมฺภโว
โคตโม นาม โคตฺเตน สตฺถา โลเก ภวิสฺสติ
ติทสา โส จวิตฺวาน มนุสฺสตฺตํ คมิสฺสติ
อคารา ปพฺพชิตฺวาน ฉพฺพสฺสานิ วสิสฺสติ
ตโต สตฺตมเก วสฺเส พุทฺโธ สจฺจํ กเถสฺสติ
โกณฺฑญฺโญ นาม นาเมน ปฐมํ สจฺฉิกาหิติ



นิกฺขนฺเตนานุปพฺพชฺชึ ปธานํ สุกตํ มยา
กิเลเส ฌาปนตฺถาย ปพฺพชึ อนคาริยํ
อธิคนฺตฺวาน สพฺพญฺญู พุทฺโธ โลเก สเทวเก
อิมินา เม มหารญฺญํ อมตเภริมาหนิ
โสทานิ ปตฺโต อมตํ สนฺตํ ปทมนุตฺตรํ
สพฺพาสเว ปริญฺญาย วิหรามิ อนาสโว
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อญฺญาโกณฺฑญฺโญ เถโร อิมา คาถาโย
อภาสิตฺถาติ
อญฺญาโกณฺฑญฺญตฺเถรสฺส อปทานํ สมตฺตํ
ทสมํ ปิณฺโฑลภารทฺวาชตฺเถราปทานํ
ปทุมุตฺตโร นาม ชิโน สยมฺภู อคฺคปุคฺคโล
ปุรโต หิมวนฺตสฺส จิตฺตกูเฏ วสี ตทา
อภีตรูโป ตตฺถาสึ มิคราชา จตุกฺกโม
ยสฺส สทฺทํ สุณิตฺวาน วิกฺขมฺภนฺติ พหู ชนา
สุผุลฺลํ ปทุมํ คยฺห อุปคญฺฉึ นราสภํ
วุฏฺฐิตสฺส สมาธิมฺหา พุทฺธสฺส อภิโรปยึ




จาตุทฺทิสํ นมสฺสิตฺวา พุทฺธเสฏฺฐํ นรุตฺตมํ
สกํ จิตฺตํ ปสาเทตฺวา สีหนาทํ นทึ ตทา
ปทุมุตฺตโร โลกวิทู อาหุตีนํ ปฏิคฺคโห
สกาสเน นิสีทิตฺวา อิมา คาถา อภาสถ
พุทฺธสฺส คิรมญฺญาย สพฺเพ เทวา สมาคตา
อาคโต วทตํ เสฏฺโฐ ธมฺมํ โสสฺสาม ตํ มยํ
เตสํ หาสปเรตานํ ปุรโต โลกนายโก
มม สทฺทํ ปกิตฺเตสิ ทีฆทสฺสี มหามุนิ
เยนิทํ ปทุมํ ทินฺนํ สีหนาโท จ นาทิโต
ตมหํ กิตฺตยิสฺสามิ สุณาถ มม ภาสโต
อิโต อฏฺฐมเก กปฺเป จกฺกวตฺติ ภวิสฺสติ
สตฺตรตนสมฺปนฺโน จตุทีปมฺหิ อิสฺสโร
การยิสฺสติ อิสฺสรํ มหิยา จตุสฏฺฐิยา
ปทุโม นาม นาเมน จกฺกวตฺติ มหาพโล
กปฺปสตสหสฺสมฺหิ โอกฺกากกุลสมฺภโว
โคตโม นาม โคตฺเตน สตฺถา โลเก ภวิสฺสติ
ปกาสิเต ปาวจเน พฺรหฺมพนฺธุ ภวิสฺสติ
พฺรหฺมญฺญา อภินิกฺขมฺม ปพฺพชิสฺสติ ตาวเท
ปธานํ ปหิตตฺโต โส อุปสนฺโต นิรูปธิ
สพฺพาสเว ปริญฺญาย นิพฺพายิสฺสตินาสโว



วิชฺชเน ปนฺตเสยฺยมฺหิ วาฬมิคสมากุเล
สพฺพาสเว ปริญฺญาย นิพฺพายิสฺสตินาสโว
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปิณฺโฑลภารทฺวาโช เถโร อิมา คาถาโย
อภาสิตฺถาติ
ปิณฺโฑลภารทฺวาชตฺเถรสฺส อปทานํ สมตฺตํ
เอกาทสมํ ขทิรวนิยเรวตตฺเถราปทานํ
คงฺคา ภาคีรสี นาม หิมวนฺตา ปภาวิตา
กุติตฺเถ นาวิโก อาสึ โอริมํ จ ตเร อหํ
ปทุมุตฺตรนายโก สมฺพุทฺโธ ทิปทุตฺตโม
วีสสตสหสฺเสหิ คงฺคาโสตํ ตริสฺสติ
พหู นาวา สมาเนตฺวา วฑฺฒกีหิ สุสงฺขตํ
นาวาย ฉทนํ กตฺวา ปฏิมานึ นราสภํ
อาคนฺตฺวาน จ สมฺพุทฺโธ อารุยฺหิ นาวลญฺชกํ
วาริมชฺเฌ ฐิโต สตฺถา อิมา คาถา อภาสถ
โย โส ตาเรสิ สมฺพุทฺธํ สงฺฆํ จาปิ อนาสวํ
เตน จิตฺตปฺปสาเทน เทวโลเก รมิสฺสติ
นิพฺพตฺติสฺสติ เต พฺยมฺหํ สุกตํ นาวสณฺฐิตํ
อากาเส ปุปฺผฉทนํ ธารยิสฺสติ สพฺพทา




อฏฺฐปญฺญาสกปฺปมฺหิ ตารโณ นาม ขตฺติโย
จาตุรนฺโต วิชิตาวี จกฺกวตฺติ ภวิสฺสติ
สตฺตปญฺญาสกปฺปมฺหิ จมฺพโก นาม ขตฺติโย
อุคฺคจฺฉนฺโตว สุริโย โชติสฺสติ มหาพโล
กปฺปสตสหสฺสมฺหิ โอกฺกากกุลสมฺภโว
โคตโม นาม โคตฺเตน สตฺถา โลเก ภวิสฺสติ
ติทสาว จวิตฺวาน มนุสฺสตฺตํ คมิสฺสติ
เรวโต นาม นาเมน พฺรหฺมพนฺธุ ภวิสฺสติ
อคารา นิกฺขมิตฺวาน สุกฺกมูเลน โจทิโต
โคตมสฺส ภควโต สาสเน ปพฺพชิสฺสติ
โส ปจฺฉา ปพฺพชิตฺวาน ยุตฺตโยโค วิปสฺสโก
สพฺพาสเว ปริญฺญาย นิพฺพายิสฺสตฺยนาสโว
วิริยํ เม ธุรโธรยฺหํ โยคกฺเขมาธิวาหนํ
ธาเรมิ อนฺติมํ เทหํ สมฺมาสมฺพุทฺธสาสเน
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ขทิรวนิโย เรวตตฺเถโร อิมา คาถาโย
อภาสิตฺถาติ
ขทิรวนิยเรวตตฺเถรสฺส อปทานํ สมตฺตํ







ทฺวาทสมํ อานนฺทตฺเถราปทานํ
อารามทฺวารา นิกฺขมฺม ปทุมุตฺตโร มหามุนิ
วสฺสนฺโต อมตวุฏฺฐึ นิพฺพาเปสิ มหาชนํ
สตสหสฺสา เต ธีรา ฉฬภิญฺญา มหิทฺธิกา
ปริวาเรนฺติ สมฺพุทฺธํ ฉายาว อนุปายินี
หตฺถิกฺขนฺธคโต อาสึ เสตจฺฉตฺตํ วรุตฺตมํ
สุตานุรูปํ ทิสฺวาน ปีติ เม อุปปชฺชถ
โอรุยฺห หตฺถิกฺขนฺธมฺหา อุปคญฺฉึ นราสภํ
รตนมยํ ฉตฺตํ เม พุทฺธเสฏฺฐสฺส ธารยึ
มม สงฺกปฺปมญฺญาย ปทุมุตฺตโร มหาอิสิ
ตํ กถํ ฐปยิตฺวาน อิมา คาถา อภาสถ
โย โส ฉตฺตํ อธารยิ โสณฺณลงฺการภูสิตํ
ตมหํ กิตฺตยิสฺสามิ สุณาถ มม ภาสโต
อิโต คนฺตฺวา อยํ โปโส ตุสิตํ อาวสิสฺสติ
อนุโภสฺสติ สมฺปตฺตึ อจฺฉราหิ ปุรกฺขโต
จตุตฺตึสติกฺขตฺตุํ จ เทวรชฺชํ กริสฺสติ
นราธิโป อฏฺฐสตํ วสุธํ อาวสิสฺสติ
อฏฺฐปญฺญาสกฺขตฺตุํ จ จกฺกวตฺติ ภวิสฺสติ
ปเทสรชฺชํ วิปุลํ มหิยา การยิสฺสติ



กปฺปสตสหสฺสมฺหิ โอกฺกากกุลสมฺภโว
โคตโม นาม โคตฺเตน สตฺถา โลเก ภวิสฺสติ
สกฺยานํ กุลเกตุสฺส ญาติพนฺธุ ภวิสฺสติ
อานนฺโท นาม นาเมน อุปฏฺฐาโก มเหสิโน
อาตาปี นิปโก จาปิ พาหุสจฺเจสุ โกวิโท
นิวาตวุตฺติ อตฺถทฺโธ สพฺพปาฐี ภวิสฺสติ
ปธานํ ปหิตตฺโต โส อุปสนฺโต นิรูปธิ
สพฺพาสเว ปริญฺญาย นิพฺพายิสฺสตฺยนาสโว
สนฺติ อารญฺญกา นาคา กุญฺชรา สฏฺฐิหายนา
ติธปฺปภินฺนา มาตงฺคา อีสาทนฺตา อุรุฬฺหวา
อเนกสตสหสฺสา ปณฺฑิตาปิ มหิทฺธิกา
สพฺเพ เต พุทฺธนาคสฺส น โหนฺติ ปริวิมฺภิตา
อาทิยาเม นมสฺสามิ มชฺฌิเม อถ ปจฺฉิเม
ปสนฺนจิตฺโต สุมโน พุทฺธเสฏฺฐํ อุปฏฺฐหึ
อาตาปี นิปโก จาปิ สมฺปชาโน ปฏิสฺสโต
โสตาปตฺติผลํ ปตฺโต เสขภูมีสุ โกวิโท
กปฺเปโต สตสหสฺเส ยํ กมฺมมภินีหรึ
ตาหํ ภูมึ อนุปฺปตฺโต ฐิตา สทฺธา มหปฺผลา
สฺวาคตํ วต เม อาสิ พุทฺธเสฏฺฐสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ



ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อานนฺโท เถโร อิมา คาถาโย
อภาสิตฺถาติ
อานนฺทตฺเถรสฺส อปทานํ สมตฺตํ
อุทฺทานํ
พุทฺโธ ปจฺเจกสมฺพุทฺโธ สารีปุตฺโต จ โกลิโต
กสฺสโป อนุรุทฺโธ จ ปุณฺณตฺเถโร อุปาลิ จ
โกณฺฑญฺโญ จาปิ ปิณฺโฑโล เรวโตนนฺทปณฺฑิโต
ฉ สตานิ จ ปญฺญาสา คาถาโย สพฺพปิณฺฑิตา
อปทาเน พุทฺธวคฺโค ปฐโม

ทุติโย สีหาสนิยวคฺโค
ปฐมํ สีหาสนทายกตฺเถราปทานํ
นิพฺพุเต โลกนาถมฺหิ สิทฺธตฺเถ ทีปทุตฺตเม
วิตฺถาริเต ปาวจเน พาหุชญฺญมฺหิ สาสเน
ปสนฺนจิตฺโต สุมโน สีหาสนมกาสหํ
สีหาสนํ กริตฺวาน ปาทปีฐมกาสหํ
สีหาสเน จ วสฺสนฺเต ฆรํ ตตฺถ อกาสหํ
เตน จิตฺตปฺปสาเทน ตุสิตํ อุปปชฺชหํ


อายาเมน จตุพฺพีสา โยชนาสึสุ ตาวเท
วิมานํ สุกตํ มยฺหํ วิตฺถาเรน จตุทฺทสํ
สตฺต กญฺญาสหสฺสานิ ปริวาเรนฺติ มํ สทา
โสณฺณมยญฺจ ปลฺลงฺกํ พฺยเมฺห อาสิ สุนิมฺมิตํ
หตฺถิยานํ อสฺสยานํ ทิพฺพยานํ อุปฏฺฐิตํ
ปาสาทา สิวิกา เจว นิพฺพตฺตนฺติ ยทิจฺฉกํ
มณิมยา จ ปลฺลงฺกา อญฺเญ สารมยา พหู
นิพฺพตฺตนฺติ มมํ สพฺเพ สีหาสนสฺสิทํ ผลํ
โสณฺณมยา รูปิมยา ผลิกา เวฬุริยามยา
ปาทุกา อภิรุยฺหามิ ปาทปิฐสฺสิทํ ผลํ
จตุนวุเต อิโต กปฺเป ยํ กมฺมมกรึ ตทา
ทุคฺคตึ นาภิชานามิ ปุญฺญกมฺมสฺสิทํ ผลํ
เตสตฺตติ อิโต กปฺเป อินฺทนามา ตโย ชนา
เทฺวสตฺตติ อิโต กปฺเป ตโย สุมนนามกา
สมสตฺตติโต กปฺเป ตโย วรุณนามกา
สตฺตรตนสมฺปนฺนา จตุทีปมฺหิ อิสฺสรา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สีหาสนทายโก เถโร อิมา คาถาโย
อภาสิตฺถาติ
สีหาสนทายกตฺเถรสฺส อปทานํ สมตฺตํ



ทุติยํ เอกตฺถมฺภิกตฺเถราปทานํ
สิทฺธตฺถสฺส ภควโต มหาปุคคโณ อหุ
สรณํ คตา จ เต พุทฺธํ สทฺทหนฺติ ตถาคตํ
สพฺเพ สงฺคมฺม มนฺเตตฺวา มาฬํ กุพฺพนฺติ สตฺถุโน
เอกตฺถมฺภํ อลภนฺตา วิจินนฺติ พฺรหาวเน
เตหํ อรญฺเญ ทิสฺวาน อุปคมฺม คณํ ตทา
อญฺชลึ ปคฺคเหตฺวาน ปริปุจฺฉึ คณํ อหํ
เต เม ปุฏฺฐา วิยากํสุ สีลวนฺโต อุปาสกา
มาฬํ มยํ กตฺตุกามา เอกตฺถมฺโภ น ลพฺภติ
เอกตฺถมฺภํ มมํ เทถ อหํ ทสฺสามิ สตฺถุโน
อาหริสฺสามหํ ถมฺภํ อปฺโปสฺสุกฺกา ภวนฺตุ เต
เต เม ถมฺภํ ปเวจฺฉึสุ ปสนฺนา ตุฏฺฐมานสา
ตโต ปฏินิวตฺติตฺวา อาคมํสุ สกํ ฆรํ
อจิรํ คเต ปุคคเณ ถมฺภํ อทาสหํ ตทา
หฏฺโฐ หฏฺเฐน จิตฺเตน ปฐมํ อุสฺสเปสหํ
เตน จิตฺตปฺปสาเทน วิมานํ อุปปชฺชหํ
อุพฺพิทฺธํ ภวนํ มยฺหํ สตฺตภูมํ สมุคฺคตํ
วชฺชมานาสุ เภรีสุ ปริจาเรมหํ สทา
ปญฺจปญฺญาสกปฺปมฺหิ ราชา อาสึ ยโสธโร



ตตฺถาปิ ภวนํ มยฺหํ สตฺตภูมํ สมุคฺคตํ
กูฏาคารวรูเปตํ เอกตฺถมฺภํ มโนรมํ
เอกวีสติกปฺปมฺหิ อุเทโน นาม ขตฺติโย
ตตฺราปิ ภวนํ มยฺหํ สตฺตภูมํ สุลงฺกตํ
ยํ ยํ โยนูปปชฺชามิ เทวตฺตํ อถ มานุสํ
อนุโภมิ สพฺพเมตํ เอกตฺถมฺภสฺสิทํ ผลํ
จตุนวุเต อิโต กปฺเป ยํ ถมฺภมททึ ตทา
ทุคฺคตึ นาภิชานามิ เอกตฺถมฺภสฺสิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา เอกตฺถมฺภิโก เถโร อิมา คาถาโย
อภาสิตฺถาติ
เอกตฺถมฺภิกตฺเถรสฺส อปทานํ สมตฺตํ
ตติยํ นนฺทตฺเถราปทานํ
ปทุมุตฺตรสฺส ภควโต โลกเชฏฺฐสฺส ตาทิโน
วตฺถํ โขมํ มยา ทินฺนํ สยมฺภุสฺส มเหสิโน
ตมฺเม พุทฺโธ วิยากาสิ ชลชุตฺตมนายโก
อิมินา วตฺถทาเนน เหมวณฺโณ ภวิสฺสสิ



เทฺวสมฺปตฺตึ อนุโภตฺวา สุกฺกมูเลน โจทิโต
โคตมสฺส ภควโต กนิฏฺโฐ ตฺวํ ภวิสฺสสิ
ราครตฺโต สุขสีโล กาเมสุ เคธมายุโต
พุทฺเธน โจทิโต สนฺโต ตโต ตฺวํ ปพฺพชิสฺสสิ
ปพฺพชิตฺวาน ตฺวํ ตตฺถ กุสลมูเลน โจทิโต
สพฺพาสเว ปริญฺญาย นิพฺพายิสฺสตฺยนาสโว
สตกปฺปสหสฺสมฺหิ จตุโร เจลนามกา
สฏฺฐิกปฺปสหสฺสมฺหิ อุปเจลา จตุชฺชนา
ปญฺจกปฺปสหสฺสมฺหิ เจลาว จตุโร ชนา
สตฺตรตนสมฺปนฺนา จตุทีปมฺหิ อิสฺสรา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา นนฺโท เถโร อิมา คาถาโย
อภาสิตฺถาติ
นนฺทตฺเถรสฺส อปทานํ สมตฺตํ
จตุตฺถํ จุลฺลปนฺถกตฺเถราปทานํ
ปทุมุตฺตโร นาม ชิโน อาหุตีนํ ปฏิคฺคโห
คณมฺหา วูปกฏฺโฐ โส หิมวนฺเต วสี ตทา



อหํปิ หิมวนฺตมฺหิ วสามิ อสฺสเม ตทา
อจิราคตํ มหาวีรํ อุเปสึ โลกนายกํ
ปุปฺผจฺฉตฺตํ คเหตฺวาน อุปคญฺฉึ นราสภํ
สมาธึ สมาปชฺชนฺตํ อนฺตรายมกาสหํ
อุโภหตฺเถหิ ปคฺคยฺห ปุปฺผจฺฉตฺตํ อทาสหํ
ปฏิคฺคเหสิ ภควา ปทุมุตฺตโร มหามุนิ
สพฺเพ เทวา อตฺตมนา หิมวนฺตํ อุเปนฺติ เต
สาธุการํ ปวตฺตึสุ อนุโมทิสฺสติ จกฺขุมา
อิทํ วตฺวาน เต เทวา อุปคญฺฉฉ นรุตฺตมํ
อากาเส ธารยนฺตสฺส ปทุมํ ฉตฺตมุตฺตมํ
สตฺตปตฺตฉตฺตํ ปคฺคยฺห อทาสิ ตาปโส มม
ตมหํ กิตฺตยิสฺสามิ สุณาถ มม ภาสโต
ปญฺจวีสติกปฺปานิ เทวรชฺชํ กริสฺสติ
จตุตฺตึสติกฺขตฺตุญฺจ จกฺกวตฺติ ภวิสฺสติ
ยํ ยํ โยนึ สํสรติ เทวตฺตํ อถ มานุสํ
อพฺโภกาเส ปติฏฺฐนฺตํ ปทุมํ ธารยิสฺสติ
กปฺปสตสหสฺสมฺหิ โอกฺกากกุลสมฺภโว
โคตโม นาม โคตฺเตน สตฺถา โลเก ภวิสฺสติ
ปกาสิเต ปาวจเน มนุสฺสตฺตํ ลภิสฺสติ
มโนมยมฺหิ กายมฺหิ อุตฺตโม โส ภวิสฺสติ



เทฺว ภาตโร ภวิสฺสนฺติ อุโภปิ ปนฺถกวฺหยา
อนุโภตฺวา อุตฺตมตฺถํ โชตยิสฺสนฺติ สาสนํ
โส อฏฺฐารสวสฺโสหํ ปพฺพชึ อนคาริยํ
วิเสสาหํ น วินฺทามิ สกฺยปุตฺตสฺส สาสเน
ทนฺธา มยฺหํ คติ อาสิ ปริภูโต ปุเร อหํ
ภาตา จ มํ ปณาเมสิ คจฺฉ ทานิ สกํ ฆรํ
โสหํ ปณามิโต สนฺโต สงฺฆารามสฺส โกฏฺฐเก
ทุมฺมโน ตตฺถ อฏฺฐาสึ สามญฺญสฺมึ อเปกฺขวา
อเถตฺถ สตฺถา อาคจฺฉิ สีสํ มยฺหํ ปรามสิ
พาหาย มํ คเหตฺวาน สงฺฆารามํ ปเวสยิ
อนุกมฺปาย เม สตฺถา อทาสิ ปาทปุญฺฉนึ
เอวํ สุทฺธํ อธิฏฺเฐหิ เอกมนฺตํ อธิฏฺฐิตํ
หตฺเถหิ ตมหํ คยฺห สรึ โกกนทํ อหํ
ตตฺถ จิตฺตํ วิมุจฺจี เม อรหตฺตํ อปาปุณึ
มโนมเยสุ กาเยสุ สพฺพตฺถ ปารมึ คโต
สพฺพาสเว ปริญฺญาย วิหรามิ อนาสโว
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา จุลฺลปนฺถโก เถโร อิมา คาถาโย
อภาสิตฺถาติ
จุลฺลปนฺถกตฺเถรสฺส อปทานํ สมตฺตํ



ปญฺจมํ ปิลินฺทวจฺฉตฺเถราปทานํ
นิพฺพุเต โลกนาถมฺหิ สุเมเธ อคฺคปุคฺคเล
ปสนฺนจิตฺโต สุมโน ถูปปูชํ อกาสหํ
เย จ ขีณาสวา ตตฺถ ฉฬภิญฺญา มหิทฺธิกา
เตหํ ตตฺถ สมาเนตฺวา สงฺฆภตฺตมกาสหํ
สุเมธสฺส ภควโต อุปฏฺฐาโก ตทา อหุ
สุเมโธ นาม นาเมน อนุโมทิตฺถ โส ตทา
เตน จิตฺตปฺปสาเทน วิมานํ อุปปชฺชหํ
ฉฬาสีติสหสฺสานิ อจฺฉราโย อเหสุ เม
มเมว อนุวตฺตนฺติ สพฺพกาเมหิ ตา สทา
อญฺเญ เทเว อภิโภมิ ปุญฺญกมฺมสฺสิทํ ผลํ
ปญฺจวีสติกปฺปมฺหิ วรุโณ นาม ขตฺติโย
วิสุทฺธโภชโน อาสึ จกฺกวตฺติ อหํ ตทา
น เต พีชํ ปวปฺปนฺติ นปิ นียนฺติ นงฺคลา
อกฏฺฐปากิมํ สาลึ ปริภุญฺชนฺติ มานุสา
ตตฺถ รชฺชํ กริตฺวาน เทวตฺตํ ปุน คญฺฉหํ
ตทาปิ เอทิสา มยฺหํ นิพฺพตฺตา โภคสมฺปทา
น มํ มิตฺตา อมิตฺตา วา หึสนฺติ สพฺพปาณิโน
สพฺเพสํ จ ปิโย โหมิ ปุญฺญกมฺมสฺสิทํ ผลํ



ตึสกปฺปสหสฺสมฺหิ ยํ ทานมททึ ตทา
ทุคฺคตึ นาภิชานามิ คนฺธเลปสฺสิทํ ผลํ
อิมมฺหิ ภทฺทเก กปฺเป เอโก อาสึ ชนาธิโป
มหานุภาโว ราชิสิ จกฺกวตฺติ มหพฺพโล
โสหํ ปญฺจสุ สีเลสุ ฐเปตฺวา ชนตํ พหุํ
ปาเปตฺวา สุคตึเยว เทวตานํ ปิโย อหํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปิลินฺทวจฺโฉ เถโร อิมา คาถาโย
อภาสิตฺถาติ
ปิลินฺทวจฺฉตฺเถรสฺส อปทานํ สมตฺตํ
ฉฏฺฐํ ราหุลตฺเถราปทานํ
ปทุมุตฺตรสฺส ภควโต โลกเชฏฺฐสฺส ตาทิโน
สตฺตภูมิมฺหิ ปาสาเท อาทาสํ สนฺถรึ อหํ
ขีณาสวสหสฺเสหิ ปริกิณฺโณ มหามุนิ
อุปาคมิ คนฺธกุฏึ ทิปทินฺโท นราสโภ
วิโรจยํ คนฺธกุฏึ เทวเทโว นราสโภ
ภิกฺขุสงฺเฆ ฐิโต สตฺถา อิมา คาถา อภาสถ



เยนายํ โชติตา เสยฺยา อาทาโสว สุสนฺถโต
ตมหํ กิตฺตยิสฺสามิ สุณาถ มม ภาสโต
โสณฺณมยา รูปิมยา อโถ เวฬุริยามยา
นิพฺพตฺติสฺสนฺติ ปาสาทา เยเกจิ มนโส ปิยา
จตุสฏฺฐิกฺขตฺตุํ เทวินฺโท เทวรชฺชํ กริสฺสติ
สหสฺสกฺขตฺตุํ จกฺกวตฺติ ภวิสฺสติ อนนฺตรา
เอกวีสติกปฺปมฺหิ วิมโล นาม ขตฺติโย
จาตุรนฺโต วิชิตาวี จกฺกวตฺติ ภวิสฺสติ
นครํ เรณุวติ นาม อิฏฺฐกาหิ สุมาปิตํ
อายามโต ตีณิสตํ จตุรสฺสสมายุตํ
สุทสฺสโน นาม ปาสาโท วิสุกมฺเมน มาปิโต
กูฏาคารวรูเปโต สตฺตรตนภูสิโต
ทสสทฺทาวิวิตฺตนฺตํ วิชฺชาธรสมากุลํ
สุทสฺสนํว นครํ เทวตานํ ภวิสฺสติ
ปภา นิคฺคจฺฉเต ตสฺส อุคฺคจฺฉนฺเตว สูริเย
วิโรจิสฺสติ ตํ นิจฺจํ สมนฺตา อฏฺฐโยชนํ
กปฺปสตสหสฺสมฺหิ โอกฺกากกุลสมฺภโว
โคตโม นาม นาเมน สตฺถา โลเก ภวิสฺสติ
ตุสิตาว จวิตฺวาน สุกฺกมูเลน โจทิโต
โคตมสฺส ภควโต อตฺรโช โส ภวิสฺสติ


สเจ วเสยฺย อคารํ จกฺกวตฺติ ภเวยฺย โส
อฏฺฐานเมตํ ยํ ตาทิ อคาเร รติมชฺฌคา
นิกฺขมิตฺวา อคารมฺหา ปพฺพชิสฺสติ สุพฺพโต
ราหุโล นาม นาเมน อรหา โส ภวิสฺสติ
กิกีว อณฺฑํ รกฺเขยฺย จามรีริว วาลธึ
นิปโก สีลสมฺปนฺโน มมํ ทกฺขิ มหามุนิ
ตสฺสาหํ ธมฺมมญฺญาย วิหาสึ สาสเน รโต
สพฺพาสเว ปริญฺญาย วิหรามิ อนาสโว
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ราหุโล เถโร อิมา คาถาโย
อภาสิตฺถาติ
ราหุลตฺเถรสฺส อปทานํ สมตฺตํ
สตฺตมํ อุปเสนวงฺคนฺตปุตฺตตฺเถราปทานํ
ปทุมุตฺตรํ ภควนฺตํ โลกเชฏฺฐํ นราสภํ
ปพฺภารมฺหิ นิสินฺนํ ตํ อุปคญฺฉึ นรุตฺตมํ
กณิการํ ปุปฺผิตํ ทิสฺวา วณฺเฏ เฉตฺวาน ตํ ตทา
อลงฺกริตฺวา ฉตฺตมฺหิ พุทฺธสฺส อภิโรปยึ




ปิณฺฑปาตญฺจ ปาทาสึ ปรมนฺนํ สุโภชนํ
พุทฺเธน นวเม ตตฺถ สมเณ อฏฺฐ โภชยี
อนุโมทิ มหาวีโร สยมฺภู อคฺคปุคฺคโล
อิมินา ฉตฺตทาเนน ปรมนฺนปเวจฺฉนา
เตน จิตฺตปฺปสาเทน สมฺปตฺตึ อนุโภสฺสสิ
ตึสกฺขตฺตุํ จ เทวินฺโท เทวรชฺชํ กริสฺสติ
เอกวีสติกฺขตฺตุํ จ จกฺกวตฺติ ภวิสฺสติ
ปเทสรชฺชํ วิปุลํ คณนาโต อสงฺขยํ
ยํ วทนฺติ สุเมโธติ ภูริปญฺญํ สุเมธสํ
กปฺเปโต สตสหสฺเส โอกฺกากกุลสมฺภโว
โคตโม นาม โคตฺเตน เอโส พุทฺโธ ภวิสฺสติ
สาสเน ทิปฺปมานมฺหิ มนุสฺสตฺตํ คมิสฺสติ
อุปเสโนติ นาเมน เหสฺสติ สตฺถุสาวโก
จริมํ วตฺตเต มยฺหํ ภวา สพฺเพ สมูหตา
ธาเรมิ อนฺติมํ เทหํ เชตฺวา มารํ สวาหนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อุปเสโน วงฺคนฺตปุตฺโต เถโร อิมา
คาถาโย อภาสิตฺถาติ
อุปเสนวงฺคนฺตปุตฺตตฺเถรสฺส อปทานํ สมตฺตํ
ตติยภาณวารํ นิฏฺฐิตํ




อฏฺฐมํ รฏฺฐปาลตฺเถราปทานํ
ปทุมุตฺตรสฺส ภควโต โลกเชฏฺฐสฺส ตาทิโน
วรนาโค มยา ทินฺโน อีสาทนฺโต อุรุฬฺหโว
เสตจฺฉตฺโตปเสธิโต สาถพฺพโณ สหตฺถิโป
อคฺฆาเปตฺวาน ตํ สพฺพํ สงฺฆารามํ อการยึ
จตุปญฺญาสสหสฺสานิ ปาสาเท การยึ อหํ
มโหฆทานํ กริตฺวาน นิยฺยาเทสึ มเหสิโน
อนุโมทิ มหาวีโร สยมฺภู อคฺคปุคฺคโล
สพฺเพ ชเน หาสยนฺโต เทเสสิ อมตํ ปทํ
ตํ เม พุทฺโธ วิยากาสิ ชลทุตฺตมนายโก
ภิกฺขุสงฺเฆ นิสีทิตฺวา อิมา คาถา อภาสถ
จตุปญฺญาสสหสฺสานิ ปาสาเท การยิ อยํ
กถยิสฺสามิ วิปากํ สุณาถ มม ภาสโต
อฏฺฐารสสหสฺสานิ กูฏาคารา ภวิสฺสเร
พฺยมฺหุตฺตมมฺหิ นิพฺพตฺตา สพฺพโสณฺณมยา จ เต
ปญฺญาสกฺขตฺตุํ เทวินฺโท เทวรชฺชํ กริสฺสติ
อฏฺฐปญฺญาสกฺขตฺตุํ จ จกฺกวตฺติ ภวิสฺสติ
กปฺปสตสหสฺสมฺหิ โอกฺกากกุลสมฺภโว
โคตโม นาม นาเมน สตฺถา โลเก ภวิสฺสติ




เทวโลกา จวิตฺวาน สุกฺกมูเลน โจทิโต
ผีเต กุเล มหาโภเค นิพฺพตฺติสฺสติ ตาวเท
โส ปจฺฉา ปพฺพชิตฺวาน สุกฺกมูเลน โจทิโต
รฏฺฐปาโลติ นาเมน เหสฺสติ สตฺถุสาวโก
ปธานํ ปหิตตฺโต โส อุปสนฺโต นิรูปธิ
สพฺพาสเว ปริญฺญาย นิพฺพายิสฺสตฺยนาสโว
อุฏฺฐาย อภินิกฺขมฺม ชหิตฺวา โภคสมฺปทา
เขฬปิณฺเฑว โภคมฺหิ เปมํ มยฺหํ น วชฺชติ
วิริยํ เม ธุรโธรยฺหํ โยคกฺเขมาธิวาหนํ
ธาเรมิ อนฺติมํ เทหํ สมฺมาสมฺพุทฺธสาสเน
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา รฏฺฐปาโล เถโร อิมา คาถาโย
อภาสิตฺถาติ
รฏฺฐปาลตฺเถรสฺส อปทานํ สมตฺตํ
นวมํ โสปากตฺเถราปทานํ
ปพฺภารํ โสธยนฺตสฺส ปวเร ปพฺพตุตฺตเม
สิทฺธตฺโถ นาม ภควา อาคจฺฉิ มม สนฺติกํ



พุทฺธํ อุปคตํ ทิสฺวา โลกเชฏฺฐสฺส ตาทิโน
สนฺถรํ ปญฺญาเปตฺวาน ปุปฺผาสนมทาสหํ
ปุปฺผาสเน นิสีทิตฺวา สิทฺธตฺโถ โลกนายโก
มมญฺจ คติมญฺญาย อนิจฺจตํ อุทาหริ
อนิจฺจา วต สงฺขารา อุปฺปาทวยธมฺมิโน
อุปฺปชฺชิตฺวา นิรุชฺฌนฺติ เตสํ วูปสโม สุโข
อิทํ วตฺวาน สพฺพญฺญู โลกเชฏฺโฐ นราสโภ
นเภ อพฺภุคฺคมิ ธีโร หํสราชาว อมฺพเร
สกํ ทิฏฺฐึ ชหิตฺวาน ภาวยานิจฺจสญฺญหํ
เอกาหํ ภาวยิตฺวาน ตตฺถ กาลกโต อหํ
เทฺว สมฺปตฺตี อนุโภตฺวา สุกฺกมูเลน โจทิโต
ปจฺฉิมพฺภวสมฺปตฺโต สาปากโยนุปาคมึ
อคารา อภินิกฺขมฺม ปพฺพชึ อนคาริยํ
ชาติยา สตฺตวสฺโสหํ อรหตฺตํ อปาปุณึ
อารทฺธวิริโย ปหิตตฺโต สีเลสุ สุสมาหิโต
โตเสตฺวาน มหานาคํ อลตฺถํ อุปสมฺปทํ
จตุนวุเต อิโต กปฺเป ยํ กมฺมมกรึ ตทา
ทุคฺคตึ นาภิชานามิ ปุปฺผทานสฺสิทํ ผลํ
จตุนวุเต อิโต กปฺเป ยํ สญฺญํ ภาวยึ ตทา
ตํ สญฺญํ ภาวยนฺตสฺส ปตฺโต เม อาสวกฺขโย




ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา โสปาโก เถโร อิมา คาถาโย
อภาสิตฺถาติ
โสปากตฺเถรสฺส อปทานํ สมตฺตํ
ทสมํ สุมงฺคลตฺเถราปทานํ
อาหุตึ ยิฏฺฐุกาโมหํ ปฏิยาเทตฺวาน โภชนํ
พฺราหฺมเณ ปฏิมาเนนฺโต วิสาเล มาฬเก ฐิโต
อถทฺทสาสึ สมฺพุทฺธํ ปิยทสฺสึ มหายสํ
สพฺพโลกํ วิเนตารํ สยมฺภุํ อคฺคปุคฺคลํ
ภควนฺตํ ชุติมนฺตํ สาวเกหิ ปุรกฺขตํ
อาทิจฺจมิว โรจนฺตํ รถิยํ ปฏิปนฺนกํ
อญฺชลึ ปคฺคเหตฺวาน สกํ จิตฺตํ ปสาทยึ
มนสาว นิมนฺเตสึ อาคจฺฉตุ มหามุนิ
มม สงฺกปฺปมญฺญาย สตฺถา โลเก อนุตฺตโร
ขีณาสวสหสฺเสหิ มม ทฺวารํ อุปาคมิ
นโม เต ปุริสาชญฺญ นโม เต ปุริสุตฺตม
ปาสาทํ อภิรูหิตฺวา สีหาสเน นิสีทตุ



ทนฺโต ทนฺตปริวาโร ติณฺโณ ตารยตํ วโร
ปาสาทํ อภิรูหิตฺวา นิสีทิ ปวราสเน
ยํ เม อตฺถิ สเก เคเห อามิสํ ปจฺจุปฏฺฐิตํ
ตาหํ พุทฺธสฺส ปาทาสึ ปสนฺโน เสหิ ปาณิภิ
ปสนฺนจิตฺโต สุมโน เวทชาโต กตญฺชลี
พุทฺธเสฏฺฐํ นมสฺสามิ อโห พุทฺธสฺสุฬารตา
อฏฺฐนฺนํ ปยิรุปาสตํ ภุญฺชํ ขีณาสวา พหู
ตุยฺเหเวโส อานุภาโว สรณนฺตํ อุเปมหํ
ปิยทสฺสี จ ภควา โลกเชฏฺโฐ นราสโภ
ภิกฺขุสงฺเฆ นิสีทิตฺวา อิมา คาถา อภาสถ
โย โส สงฺฆํ อโภเชสิ อุชุภูตํ สมาหิตํ
ตถาคตญฺจ สมฺพุทฺธํ สุณาถ มม ภาสโต
สตฺตวีสติกฺขตฺตุํ โส เทวรชฺชํ กริสฺสติ
สกกมฺมาภิรทฺโธ โส เทวโลเก รมิสฺสติ
ทส จ อฏฺฐกฺขตฺตุํ โส จกฺกวตฺติ ภวิสฺสติ
ปฐพฺยา รชฺชํ ปญฺจสตํ วสุธํ อาวสิสฺสติ
อรญฺญํ วนโมคฺคยฺห กานนํ พฺยคฺฆเสวิตํ
ปธานํ ปทหิตฺวาน กิเลสา ฌาปิตา มยา
อฏฺฐารเส กปฺปสเต ยํ ทานมททึ ตทา
ทุคฺคตึ นาภชานามิ ภตฺตทานสฺสิทํ ผลํ


ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สุมงฺคโล เถโร อิมา คาถาโย
อภาสิตฺถาติ
สุมงฺคลตฺเถรสฺส อปทานํ สมตฺตํ
อุทฺทานํ
สีหาสนี เอกตฺถมฺภี นนฺโท จ จุลฺลปนฺถโก
ปิลินฺทราหุโล เจว วงฺคนฺโต รฏฺฐปาลโก
โสปาโก มงฺคโล เจว ทเสว ทุติเย วคฺเค
สตญฺจ สตฺตตึสา จ คาถา เจตฺถ ปกาสิตา
สีหาสนิยวคฺโค ทุติโย

ตติโย สุภูติวคฺโค
ปฐมํ สุภูติตฺเถราปทานํ
หิมวนฺตสฺส อวิทูเร นิสโภ นาม ปพฺพโต
อสฺสโม สุกโต มยฺหํ ปณฺณสาลา สุมาปิตา
โกสิโย นาม นาเมน ชฏิโล อุคฺคตาปโน
เอกายิโก อทุติโย วสามิ นิสเภ ตทา
ผลมูลญฺจ ปณฺณญฺจ น ภุญฺชามิ อหํ ตทา
ปวตฺตญฺจ สุปาตาหํ อุปชีวามิ ตาวเท



นาหํ โกเปมิ อาชีวํ จชมาโนปิ ชีวิตํ
อาราเธมิ สกํ จิตฺตํ วิวชฺเชมิ อเนสนํ
ราคูปสํหิตํ จิตฺตํ ยทา อุปฺปชฺชเต มม
สยํว ปจฺจเวกฺขามิ เอกโก ตํ ทเมมหํ
รชฺชสิ รชนีเย จ โทสนีเย จ ทุสฺสเส
มุยฺหเส โมหนีเย จ นิกฺขมสฺสุ วนา ตุวํ
วิสุทฺธานํ อยํ วาโส นิมฺมลานํ ตปสฺสินํ
มา โข วิสุทฺธํ ทูเสสิ นิกฺขมสฺสุ วนา ตุวํ
อาคาริโก ภวิตฺวาน ทยา ยุตฺตํ ลภิสฺสสิ
อุโภปิ มา วิราเธสิ นิกฺขมสฺสุ วนา ตุวํ
ฉวาลาตํ ยถา กฏฺฐํ น กฺวจิ กิจฺจการกํ
เนว คาเม อรญฺเญ วา น หิ ตํ กฏฺฐสมฺมตํ
ฉวาลาตูปโม ตฺวํสิ น คิหิ นปิ สญฺญโต
อุภโต มุตฺตโก อชฺช นิกฺขมสฺสุ วนา ตุวํ
สิยา นุโข ตว เอตํ โก ปชานิ หิ เต อิทํ
สีฆํ ธุรํ วหิสิ เม โกสชฺชพหุลาย จ
ชิคุจฺฉิสฺสนฺติ ตํ วิญฺญู อสุจึ นาคริโก ยถา
อากฑฺฒิตฺวาน อิสโย โจทยิสฺสนฺติ ตํ สทา
ตํ วิญฺญู ปวทิสฺสนฺติ สมติกฺกนฺตสาสนํ
สํวาสํ อลภนฺโต หิ กถํ ชีวิหิสี ตุวํ




ติธปฺปภินฺนํ มาตงฺคํ กุญฺชรํ สฏฺฐิหายนํ
พลินาโค อุปคนฺตฺวา ยูถา นีหรเต คชํ
ยูถา วินิสฺสโฏ สนฺโต สุขํ สาตํ น วินฺทติ
ทุกฺขิโต วิมโน โหติ ปชฺฌายนฺโต ปเวธติ
ตเถว ชฏิลา ตํปิ นีหริสฺสนฺติ ทุมฺมตึ
เตหิ ตฺวํ นิสฺสโฏ สนฺโต สุขํ สาตํ น ลจฺฉสิ
ทิวา วา ยทิ วา รตฺตึ โสกสลฺลสมปฺปิโต
ทยฺหสิ ปริฬาเหน คโช ยูถาว นิสฺสโฏ
ชาตรูปํ ยถา กุฏํ เนว ยายติ กตฺถจิ
ตถา สีลวิหีโน ตฺวํ น ยายิสฺสสิ กตฺถจิ
อคาราวสมาโนปิ กถํ ชีวิหิสี ตุวํ
มตฺติกํ เปตฺติญฺจาปิ นตฺถิ เต นิหิตํ ธนํ
สกํ กมฺมํ กริตฺวาน คตฺเต เสทํ ปโมจยํ
เอวํ ชีวิหิสี เคเห สาธุ เต ตํ น รุจฺจติ
เอวาหํ ตตฺถ วาเรมิ สงฺกิเลสคตํ มนํ
นานาธมฺมกถํ กตฺวา ปาปา จิตฺตํ นิวารยึ
เอวํ เม วิหรนฺตสฺส อปฺปมาทวิหาริโน
ตึสวสฺสสหสฺสานิ ปวเน เม อติกฺกมม
อปฺปมาเทน มํ ทิสฺวา อุตฺตมตฺถํ คเวสกํ
ปทุมุตฺตรสมฺพุทฺโธ อาคญฺฉิ มม สนฺติกํ




ติมฺพรูสกวณฺณาโภ อปฺปเมยฺโย อนูปโม
รูเปนาสทิโส พุทฺโธ อากาเส จงฺกมี ตทา
สุผุลฺโล สาลราชาว วิชฺชุวพฺภฆนนฺตเร
ญาเณนาสทิโส พุทฺโธ อากาเส จงฺกมี ตทา
สีหราชาวสมฺภีโต คชราชาว ทปฺปิโต
อภีโต พฺยคฺฆราชาว อากาเส จงฺกมี ตทา
สิงฺคินิกฺขสุวณฺณาโภ ขทิรงฺคารสนฺนิโภ
มณิ ยถา โชติรโส อากาเส จงฺกมี ตทา
วิสุทฺธเกลาสสนฺนิโภ ปุณฺณมาเยว จนฺทิมา
มชฺฌนฺติเกว สุริโย อากาเส จงฺกมี ตทา
ทิสฺวา นเภ จงฺกมนฺตํ เอวํ จินฺเตสหํ ตทา
เทโว นุโข อยํ สตฺโต อุทาหุ มนุโช อยํ
น เม สุโต ว ทิฏฺโฐ วา มหิยา เอทิโส นโร
อปิ มนฺตปทํ อตฺถิ อยํ สตฺถา ภวิสฺสติ
เอวาหํ จินฺตยิตฺวาน สกํ จิตฺตํ ปสาทยึ
นานาปุปฺผญฺจ คนฺธญฺจ สนฺนิปาเตสหํ ตทา
ปุปฺผาสนํ ปญฺญาเปตฺวา สาธุจิตฺตํ มโนรมํ
นรสารถินํ อคฺคํ อิทํ วจนมพฺรวึ  
อิทํ เม อาสนํ วีร ปญฺญตฺตํ ตวนุจฺฉกํ
หาสยนฺโต มม จิตฺตํ นิสีท กุสุมาสเน



นิสีทิ ตตฺถ ภควา อสมฺภีโตว เกสรี
สตฺตรตฺตินฺทิวํ พุทฺโธ ปวเร กุสุมาสเน
นมสฺสมาโน อฏฺฐาสึ สตฺตรตฺตินฺทิวํ อหํ
วุฏฺฐหิตฺวา สมาธิมฺหา สตฺถา โลเก อนุตฺตโร
มม กมฺมํ ปกิตฺเตนฺโต อิทํ วจนมพฺรวิ
ภาเวหิ พุทฺธานุสฺสตึ ภาวนานํ อนุตฺตรํ
อิมํ สตึ ภาวยิตฺวา ปูรยิสฺสสิ มานสํ
ตึสกปฺปสหสฺสานิ เทวโลเก รมิสฺสสิ
อสีติกฺขตฺตุํ เทวินฺโท เทวรชฺชํ กริสฺสสิ
สหสฺสกฺขตฺตุํ จกฺกวตฺติ ราชา รฏฺเฐ ภวิสฺสสิ
ปเทสรชฺชํ วิปุลํ คณนาโต อสงฺขยํ
อนุโภสฺสสิ ตํ สพฺพํ พุทฺธานุสฺสติยา ผลํ
ภวาภเว สํสรนฺโต มหาโภคํ ลภิสฺสสิ
โภเคหิ โอนตา นตฺถิ พุทฺธานุสฺสติยา ผลํ
กปฺปสตสหสฺสมฺหิ โอกฺกากกุลสมฺภโว
โคตโม นาม โคตฺเตน สตฺถา โลเก ภวิสฺสติ
อสีติโกฏึ ฉฑฺเฑตฺวา ทาสกมฺมกเร พหู
โคตมสฺส ภควโต สาสเน ปพฺพชิสฺสสิ
อาราธยิตฺวาน สมฺพุทฺธํ โคตมํ สากฺยปุงฺควํ
สุภูติ นาม นาเมน เหสฺสสิ สตฺถุสาวโก



ภิกฺขุสงฺเฆ นิสีทิตฺวา ทกฺขิเณยฺยคณมฺหิ ตํ
ตถารณวิหาเร จ ทฺวีสุ อคฺคํ ฐเปสฺสติ
อิทํ วตฺวาน สมฺพุทฺโธ ชลชุตฺตมนายโก
นภํ อพฺภุคฺคมิ ธีโร หํสราชาว อมฺพเร
สาสิโต โลกนาเถน นมสฺสิตฺวา ตถาคตํ
สทา ภาเวสึ มุทิโต พุทฺธานุสฺสติมุตฺตมํ
เตน กมฺเมน สุกเตน เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
อสีติกฺขตฺตุํ เทวินฺโท เทวรชฺชํ อการยึ
สหสฺสกฺขตฺตุํ ราชา จ จกฺกวตฺติ อโหสหํ
ปเทสรชฺชํ วิปุลํ คณนาโต อสงฺขยํ
อนุโภมิ สุสมฺปตฺตึ พุทฺธานุสฺสติยา ผลํ
ภวาภเว สํสรนฺโต มหาโภคํ ลภามหํ
โภเค เม โอนตา นตฺถิ พุทฺธานุสฺสติยา ผลํ
สตสหสฺสิโต กปฺเป ยํ กมฺมมกรึ ตทา
ทุคฺคตึ นาภิชานามิ พุทฺธานุสฺสติยา ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สุภูติ เถโร อิมา คาถาโย
อภาสิตฺถาติ
สุภูติตฺเถรสฺส อปทานํ สมตฺตํ



ทุติยํ อุปวาณตฺเถราปทานํ
ปทุมุตฺตโร นาม ชิโน สพฺพธมฺมาน ปารคู
ชลิตฺวา อคฺคิกฺขนฺโธว สมฺพุทฺโธ ปรินิพฺพุโต
มหาชนา สมาคมฺม ปูชยิตฺวา ตถาคตํ
จิตํ กตฺวาน สุกตํ สรีรํ อภิโรปยุํ
สรีรกิจฺจํ กตฺวาน ธาตุํ ตตฺถ สมานยุํ
สเทวมนุสฺสา สพฺเพ พุทฺธถูปํ อกํสุ เต
ปฐมา กญฺจนมยา ทุติยาปิ มณีมยา
ตติยา รูปิยมยา จตุตฺถา ผลิกามยา
ตตฺถ ปญฺจมิ ยา ภูมิ โลหิตงฺคมยา อหุ
ฉฏฺฐา มสารคลฺลสฺส สพฺพรตนมยูปริ
ชงฺฆา มณิมยา อาสิ เวทิกา รตนามยา
สพฺพโสณฺณมโย ถูโป อุทฺธํ โยชนมุคฺคโต
เทวา ตตฺถ สมาคนฺตฺวา เอกโต มนฺตยุํ ตทา
มยํปิ ถูปํ กริสฺสาม โลกนาถสฺส ตาทิโน
ธาตุ อาเวณิกา นตฺถิ สรีรํ เอกปิณฺฑิตํ
อิมมฺหิ พุทฺธถูปสฺมึ กริสฺสาม กญฺจุกํ มยํ
เทวา สตฺตรตเนหิ อญฺญํ วฑฺเฒสุ โยชนํ
ถูโป ทฺวิโยชนุพฺเพโธ ติมิรํ พฺยปหนฺติ โย




นาคา ตตฺถ สมาคนฺตฺวา เอกโต มนฺตยุํ ตทา
มนุสฺสา เจว เทวา จ พุทฺธถูปํ อกํสุ เต
มา โน ปมตฺตา อสฺสุมฺหา อปฺปมตฺตา สเทวกา
มยมฺปิ ถูปํ กริสฺสาม โลกนาถสฺส ตาทิโน
อินฺทนีลํ มหานีลํ อโถ โชติรสํ มณึ
เอกโต สนฺนิปาเตตฺวา พุทฺธถูปํ อฉาทยุํ
สพฺพํ มณิมยํ อาสิ ตาวตา พุทฺธเจติยํ
ติโยชนสมุพฺพิทฺธํ อาโลกกรณํ ตทา
ครุฬา จ สมาคนฺตฺวา เอกโต มนฺตยุํ ตทา
มนุสฺสา เทวนาคา จ พุทฺธถูปํ อกํสุ เต
มา โน ปมตฺตา อสฺสุมฺหา อปฺปมตฺตา สเทวกา
มยมฺปิ ถูปํ กริสฺสาม โลกนาถสฺส ตาทิโน
สพฺพํ มณิมยํ ถูปํ อกรุํ ตาว กญฺจุกํ
โยชนํ เตปิ วฑฺเฒสุํ อายตํ พุทฺธเจติยํ
จตุโยชนมุพฺเพโธ พุทฺธถูโป วิโรจติ
โอภาเสติ ทิสา สพฺพา สตรํสีว อุคฺคโต
กุมฺภณฺฑา จ สมาคนฺตฺวา เอกโต มนฺตยุํ ตทา
มนุสฺสา เจว เทวา จ นาคา จ ครุฬา ตทา
ปจฺเจกํ พุทฺธเสฏฺฐสฺส อกํสุ ถูปมุตฺตมํ
มา โน ปมตฺตา อสฺสุมฺหา อปฺปมตฺตา สเทวกา




มยมฺปิ ถูปํ กริสฺสาม โลกนาถสฺส ตาทิโน
รตเนหิ ฉาทยิสฺสาม อายตํ พุทฺธเจติยํ
โยชนนฺเตปิ วฑฺเฒสุํ อายตํ พุทฺธเจติยํ
ปญฺจโยชนมุพฺเพโธ ถูโป โอภาสตี ตทา
ยกฺขา ตตฺถ สมาคนฺตฺวา เอกโต มนฺตยุํ ตทา
มนุชา เทวตา นาคา กุมฺภณฺฑา ครุฬา ตทา
ปจฺเจกํ พุทฺธเสฏฺฐสฺส อกํสุ ถูปมุตฺตมํ
มา โน ปมตฺตา อสฺสุมฺหา อปฺปมตฺตา สเทวกา
มยํปิ ถูปํ กริสฺสาม โลกนาถสฺส ตาทิโน
ผลิกา ฉาทยิสฺสาม อายตํ พุทฺธเจติยํ
โยชนนฺเตปิ วฑฺเฒสุํ อายตํ พุทฺธเจติยํ
ฉโยชนานิ อุพฺพิทฺโธ ถูโป โอภาสตี ตทา
คนฺธพฺพา จ สมาคนฺตฺวา เอกโต มนฺตยุํ ตทา
มนุชา เทวตา นาคา ครุฬา กุมฺภยกฺขกา
กตา พุทฺธถูปํ มยเมตฺถ อการกา
มยมฺปิ ถูปํ กริสฺสาม โลกนาถสฺส ตาทิโน
เวทิโย สตฺต กตฺวาน ยาว ชงฺฆา อกํสุ เต
สพฺพโสวณฺณมยํ ถูปํ คนฺธพฺพา การยุํ ตทา
สตฺตโยชนมุพฺเพโธ ถูโป โอภาสเต ตทา
รตฺตินฺทิวา น ญายนฺติ อาโลกา โหนฺติ สพฺพทา




อภิโภนฺติ น ตสฺสาภา จนฺทสูรา สตารกา
สมนฺตา โยชนสเต ปทีโป ปน ปชฺชลิ
เตน กาเลน เยเกจิ ถูปํ ปูเชนฺติ มานุสา
น เต ถูปํ อารุหนฺติ อมฺพเร อุกฺขิปนฺติ เต
เทเวหิ ฐปิโต ยกฺโข อภิสมฺมตนามโก
ธชํ วา ปุปฺผทามํ วา อภิโรเปติ อุตฺตริ
น เต ปสฺสนฺติ ตํ ยกฺขํ ทามํ ปสฺสนฺติ คจฺฉโต
เอตํ ปสฺสิตฺวา คจฺฉนฺติ สพฺเพ คจฺฉนฺติ สุคฺคตึ
วิรุทฺธา เย ปาวจเน ปสนฺนา เย จ สาสเน
ปาฏิหิรํ ทฏฺฐุกามา ถูปํ ปูเชนฺติ มานุสา
นคเร หํสวติยา อโหสึ วรโก ตทา
อาโมทิตํ ชนํ ทิสฺวา เอวํ จินฺเตสหํ ตทา
โอฬาโร ภควา เอโส ยสฺส ธาตุฆเรทิสํ
อิมา จ ชนตา ตุฏฺฐา การํ กุพฺพํ น ตปฺปเร
อหํปิ การํ กริสฺสามิ โลกนาถสฺส ตาทิโน
ตสฺส ธมฺเมสุ ทายาโท ภวิสฺสามิ อนาคเต
สุโธตํ รชเกนาหํ อุตฺตเรยฺย ปฏํ มม
เวฬุคฺเค อาลคฺเคตฺวาน ธชํ อุกฺขิปิ อมฺพเร
อภิสมฺมตโก คยฺห อมฺพเร หาสิ เม ธชํ
วาเตริตํ ธชํ ทิสฺวา ภิยฺโย หาสํ ชเนสหํ




ตตฺถ จิตฺตํ ปสาเทตฺวา สมณํ อุปสงฺกมึ
ตํ ภิกฺขุํ อภิวาเทตฺวา วิปากํ ปุจฺฉหํ ธเช
โส เม กเถสิ อานนฺท ปีติสญฺชนนํ มม
ตสฺส ธชสฺส วิปากํ อนุโภสฺสสิ สพฺพทา
หตฺถี อสฺสา รถา ปตฺตี เสนา จ จตุรงฺคินี
ปริวาเรสฺสนฺติ ตํ นิจฺจ ธชทานสฺสิทํ ผลํ
สฏฺฐี ตุริยสหสฺสานิ เภริโย สมลงฺกตา
ปริวาเรสฺสนฺติ ตํ นิจฺจ ธชทานสฺสิทํ ผลํ
ฉฬาสีติสหสฺสานิ นาริโย สมลงฺกตา
วิจิตฺตวตฺถาภรณา อามุตฺตมณิกุณฺฑลา
อาฬารมุขา หสุลา สุสญฺญา ตนุมชฺฌิมา
ปริวาเรสฺสนฺติ ตํ นิจฺจ ธชทานสฺสิทํ ผลํ
ตึสกปฺปสหสฺสานิ เทวโลเก รมิสฺสสิ
อสีติกฺขตฺตุํ เทวินฺโท เทวราชฺชํ กริสฺสสิ
สหสฺสกฺขตฺตุํ ราชาปิ จกฺกวตฺติ ภวิสฺสสิ
ปเทสรชฺชํ วิปุลํ คณนาโต อสงฺขยํ
กปฺปสตสหสฺสมฺหิ โอกฺกากกุลสมฺภโว
โคตโม นาม นาเมน สตฺถา โลเก ภวิสฺสติ
เทวโลกา จวิตฺวาน สุกฺกมูเลน โจทิโต
ปุญฺญกมฺเมน สํยุตฺโต พฺรหฺมพนฺธุ ภวิสฺสสิ



อสีติโกฏึ ฉฑฺเฑตฺวา ทาสกมฺมกเร พหู
โคตมสฺส ภควโต สาสเน ปพฺพชิสฺสสิ
อาราธยิตฺวา สมฺพุทฺธํ โคตมํ สกฺยปุงฺควํ
อุปวาโณติ นาเมน เหสฺสสิ สตฺถุสาวโก
สตสหสฺเส กตํ กมฺมํ ผลํ ทสฺเสสิ เม อิธ
สุมุตฺโต สรเวโคว กิเลเส ฌาปยึ มมํ
จกฺกวตฺติสฺส สนฺตสฺส จาตุทีปิสฺสรสฺส เม
ตีณิโยชนสมนฺตา อุสฺสิสฺสนฺติ ธชา สทา
สตสหสฺเส อิโต กปฺเป ยํ กมฺมมกรึ ตทา
ทุคฺคตึ นาภิชานามิ ธชทานสฺสิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อุปวาโณ เถโร อิมา คาถาโย
อภาสิตฺถาติ
อุปวาณตฺเถรสฺส อปทานํ สมตฺตํ
ตติยํ ตีณิสรณาคมนิยตฺเถราปทานํ
นคเร จนฺทวติยา มาตุปฏฺฐานโก อหํ
อนฺธา มาตาปิตา มยฺหํ เต โปเสมิ อหํ ตทา




รโหคโต นิสีทิตฺวา เอวํ จินฺเตสหํ ตทา
โปเสนฺโต มาตาปิตโร ปพฺพชฺชํ น ลภามหํ
ตมนฺธการปิหิตา ติวิธคฺคีหิ ทยฺหเร
เอตาทิเส ภเว ชาเต นตฺถิ โกจิ วินายโก
พุทฺโธ โลเก สมุปฺปนฺโน ทิปฺเปติ ทานิ สาสนํ
สกฺกา อุทฺธริตุํ อตฺตา ปุญฺญกาเมน ชนฺตุนา
อุคฺคยฺห ตีณิ สรเณ ปริปุณฺณานิ โคปยึ
เตน กมฺเมน สุกเตน ปฏิมุกฺขามิ ทุคฺคตึ
นิสโภ นาม สมโณ พุทฺธสฺส อคฺคสาวโก
ตํ อหํ อุปคนฺตฺวาน สรณาคมนํ คหึ
วสฺสสตสหสฺสานิ อายุํ วิชฺชติ ตาวเท
ตาวตา สรณาคมนํ ปริปุณฺณํ อโคปยึ
จริเม วตฺตมานมฺหิ สรณนฺตมนุสฺสรึ
เตน กมฺเมน สุกเตน ตาวตึสํ อคญฺฉหํ
เทวโลกคโต สนฺโต ปุญฺญกมฺมสมาหิโต
ยํ ยํ เทสํ อุปปชฺชาม อฏฺฐเหตู ลภามหํ
ทิสาสุ ปูชิโต โหมิ ติกฺขปญฺโญ ภวามหํ
สพฺเพ เทวานุวตฺตนฺติ อมิตโภคํ ลภามหํ
สุวณฺณวณฺโณ สพฺพตฺถ ปฏิภาโณ ภวามหํ
มิตฺตานํ อจโล โหมิ ยโส อจฺจุคฺคโต มม



อสีติกฺขตฺตุํ เทวินฺโท เทวรชฺชมการยึ
ทิพฺพสุขํ อนุภวึ อจฺฉราหิ ปุรกฺขโต
ปญฺจสตฺตติกฺขตฺตุญฺจ จกฺกวตฺติ อโหสหํ
ปเทสรชฺชํ วิปุลํ คณนาโต อสงฺขยํ
ปจฺฉิเม ภวสมฺปตฺเต ปุญฺญกมฺมสมาหิโต
ปุเร สาวตฺถิยํ ชาโต มหาสาเล สุอทฺธเก
นครา นิกฺขมิตฺวาน ทารเกหิ ปุรกฺขโต
สายํ ขิฑฺฑาสมงฺคีหํ สงฺฆารามํ อุปาคมึ
ตตฺถทฺทสาสึ สมณํ วิปฺปมุตฺตํ นิรูปธึ
โส เม ธมฺมมเทเสสิ สรณญฺจ อทาสิ เม
โสหํ สุตฺวาน สรณํ สรณํ เม อนุสฺสรึ
เอกาสเน นิสีทิตฺวา อรหตฺตํ อปาปุณึ
ชาติยา สตฺตวสฺเสน อรหตฺตํ อปาปุณึ
อุปสมฺปาทยิ พุทฺโธ คุณมญฺญาย จกฺขุมา
อปริเมยฺเย อิโต กปฺเป สรณานิ อคญฺฉหํ
ตาว เม สุกตํ กมฺมํ ผลํ ทสฺเสสิ เม อิธ
สุโคปิตํ เม สรณํ มานสํ สุปฺปณิหิตํ
อนุโภตฺวา ยสํ สพฺพํ ปตฺโตมฺหิ อจลํ ปทํ
เยสํ โสตาวธานตฺถิ สุณาถ มม ภาสโต
อตฺถํ โว กถยิสฺสามิ สามํ ทิฏฺฐํ ปทํ มม




พุทฺโธ โลเก สมุปฺปนฺโน วตฺตเต ชินสาสนํ
อมตา วาทิตา เภริ โสกสลฺลวิโนทนา
ยถาสเกน ถาเมน ปุญฺญกฺเขตฺเต อนุตฺตเร
อธิการํ กเรยฺยาถ ปสฺสยิสฺสถ นิพฺพุตึ
ปคฺคยฺห ตีณิ สรเณ ปญฺจสีลานิ โคปิย
พุทฺเธ จิตฺตํ ปสาเทตฺวา ทุกฺขสฺสนฺตํ กริสฺสถ
มโมปมํ กริตฺวาน สิลานิ ปริโคปิย
อจิรํ อรหตฺตํ โว สพฺเพปิ ปาปุณิสฺสถ
เตวิชฺโช อิทฺธิปตฺโตมฺห เจโตปริยโกวิโท
สาวโก เต มหาวีร จรเณ วนฺทามิ สตฺถุโน
อปริเมยฺเย อิโต กปฺเป สรณํ พุทฺธมคญฺฉหํ
ทุคฺคตึ นาภิชานามิ สรณาคมเน ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ตีณิสรณาคมนิโย เถโร อิมา คาถาโย
อภาสิตฺถาติ
ตีณิสรณาคมนิยตฺเถรสฺส อปทานํ สมตฺตํ
จตุตฺถํ ปญฺจสีลสมาทานิยตฺเถราปทานํ
นคเร จนฺทวติยา ภติโก อาสิหํ ตทา
ปรกมฺมายเน ยุตฺโต ปพฺพชฺชํ น ลภามหํ




มหนฺธการปิหิตา ติวิธคฺคีหิ ทยฺหเร
เกน นุ โข อุปาเยน วิสํยุตฺโต ภเว อหํ
เทยฺยธมฺโม จ เม นตฺถิ วราโก ภติโก อหํ
ยนฺนูนาหํ ปญฺจสีลํ รกฺเขยฺยํ ปริปูรยํ
อโนมทสฺสิสฺส มุนิโน นิสโภ นาม สาวโก
ตมหํ อุปสงฺกมฺม ปญฺจสิกฺขาปทคฺคหึ
วสฺสสตสหสฺสานิ อายุ วิชฺชติ ตาวเท
ตาวตา ปญฺจสีลานิ ปริปุณฺณานิ โคปยึ
มจฺจุกาเล จ สมฺปตฺเต เทวา อสฺสาสยนฺติ มํ
รโถ สหสฺสยุตฺโต เต มาริสายํ อุปฏฺฐิโต
วตฺตเต จริเม จิตฺเต มมํ สีลํ อนุสฺสรึ
เตน กมฺเมน สุกเตน ตาวตึสํ อคญฺฉหํ
ตึสกฺขตฺตุญฺจ เทวินฺโท เทวรชฺชมการยึ
ทิพฺพสุขํ อนุภวึ อจฺฉราหิ ปุรกฺขโต
ปญฺจสตฺตติกฺขตฺตุญฺจ จกฺกวตฺติ อโหสหํ
ปเทสรชฺชํ วิปุลํ คณนาโต อสงฺขยํ
เทวโลกา จวิตฺวาน สุกฺกมูเลน โจทิโต
ปุเร เวสาลิยํ ชาโต มหาสาเล สุอทฺธเก
วสฺสูปนายิเก กาเล ทิปฺปนฺเต ชินสาสเน
มาตา จ เม ปิตา เจว ปญฺจสิกฺขาปทคฺคหุํ


สห สุตฺวานหํ สีลํ มม สีลํ อนุสฺสรึ
เอกาสเน นิสีทิตฺวา อรหตฺตํ อปาปุณึ
ชาติยา ปญฺจวสฺเสน อรหตฺตํ อปาปุณึ
อุปสมฺปาทยิ พุทฺโธ คุณมญฺญาย จกฺขุมา
ปริปุณฺณานิ โคเปตฺวา ปญฺจสิกฺขาปทานหํ
อปริเมยฺเย อิโต กปฺเป วินิปาตํ น คจฺฉหํ
โสหํ ยสํ อนุภวึ เตสํ สีลาน วาหสา
กปฺปโกฏึ ปกิตฺเตนฺโต กิตฺตเย เอกเทสกํ
ปญฺจสีลานิ โคเปตฺวา ตโย เหตู ลภามหํ
ทีฆายุโก มหาโภโค ติกฺขปญฺโญ ภวามิหํ
ปกิตฺเตนฺเต จ สพฺเพสํ อธิมตฺตญฺจ โปริสํ
ภวาภเว สํสริตฺวา เอเต ฐาเน ลภามหํ
อปริเมยฺเยสุ สีเลสุ วตฺตนฺตา ชินสาวกา
ภเวสุ ยทิ รชฺเชยฺยุํ วิปาโก กีทิโส ภเว
สุจิณฺณํ เม ปญฺจสีลํ ภตเกน ตปสฺสินา
เตน สีเลนหํ อชฺช โมจยึ สพฺพพนฺธนา
อปริเมยฺเย อิโต กปฺเป ปญฺจสีลานิ โคปยึ
ทุคฺคตึ นาภิชานามิ ปญฺจสีลานิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ



อิตฺถํ สุทํ อายสฺมา ปญฺจสีลสมาทานิโย เถโร อิมา คาถาโย
อภาสิตฺถาติ
ปญฺจสีลสมาทานิยตฺเถรสฺส อปทานํ สมตฺตํ
ปญฺจมํ อนฺนสํสาวกตฺเถราปทานํ
สุวณฺณวณฺณํ สมฺพุทฺธํ คจฺฉนฺตํ อนฺตราปเณ
กญฺจนคฺฆิยสงฺกาสํ ทฺวตฺตึสวรลกฺขณํ
สิทฺธตฺถํ โลกปชฺโชตํ อปฺปเมยฺยํ อโนปมํ
อลตฺถํ ปรมํ ปีตึ ทิสฺวา ทนฺตํ ชุตินฺธรํ
สมฺพุทฺธํ อภินาเมตฺวา โภชยินฺตํ มหามุนึ
มุนิ การุณิโก โลเก อนุโมทิ มมํ ตทา
ตสฺมึ มหาการุณิเก ปรมสฺสาสการเก
พุทฺเธ จิตฺตํ ปสาเทตฺวา กปฺปํ สคฺคมฺหิ โมทหํ
จตุนวุเต อิโต กปฺเป ยํ ทานมททึ ตทา
ทุคฺคตึ นาภิชานามิ ภิกฺขทานสฺสิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อนฺนสํสาวโก เถโร อิมา คาถาโย
อภาสิตฺถาติ
อนฺนสํสาวกตฺเถรสฺส อปทานํ สมตฺตํ



ฉฏฺฐํ ธูปทายกตฺเถราปทานํ
สิทฺธตฺถสฺส ภควโต โลกเชฏฺฐสฺส ตาทิโน
กุฏิธูปํ มยา ทินฺนํ วิปฺปสนฺเนน เจตสา
ยํ ยํ โยนูปปชฺชามิ เทวตฺตํ อถ มานุสํ
สพฺเพสํปิ ปิโย โหมิ ธูปทานสฺสิทํ ผลํ
จตุนวุเต อิโต กปฺเป ยํ ธูปมททึ ตทา
ทุคฺคตึ นาภิชานามิ ธูปทานสฺสิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ธูปทายโก เถโร อิมา คาถาโย
อภาสิตฺถาติ
ธูปทายกตฺเถรสฺส อปทานํ สมตฺตํ
สตฺตมํ ปุฬินปูชกตฺเถราปทานํ
วิปสฺสิสฺส ภควโต โพธิยา ปาทมุตฺตเม
ปุราณํ ปุฬินํ ฉฑฺเฑตฺวา สุทฺธํ ปุฬินมากิรึ
เอกนวุเต อิโต กปฺเป ยํ ปุฬินมทาสหํ
ทุคฺคตึ นาภิชานามิ ปุฬินทานสฺสิทํ ผลํ



ติปญฺญาเส อิโต กปฺเป ราชา อาสึ ชนาภิภู
มหาปุฬิโน นาเมน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปุฬินปูชโก เถโร อิมา คาถาโย
อภาสิตฺถาติ
ปุฬินปูชกตฺเถรสฺส อปทานํ สมตฺตํ
อฏฺฐมํ อุตฺติยตฺเถราปทานํ
จนฺทภาคานทีตีเร สสสุมาโร อหํ ตทา
สโภชนปสุตาหํ นทีติตฺถํ อคญฺฉหํ
สิทฺธตฺโถ ตมฺหิ สมเย สยมฺภู อคฺคปุคฺคโล
นทึ ตริตุกาโม โส นทีติตฺถํ อุปาคมิ
โอปาคเต จ สมฺพุทฺเธ อหํปิ ตตฺถุปาคมึ
อุปคนฺตฺวาน สมฺพุทฺธํ อิมํ วาจํ อุทีรยึ
อภิรุยฺห มหาวีร ตาริสฺสามิ อหํ ตุวํ
เปตฺติกํ วิสยํ มยฺหํ อนุกมฺป มหามุนิ
มม อุคฺคชฺชนํ สุตฺวา อภิรูหิ มหามุนิ
หฏฺโฐ หฏฺเฐน จิตฺเตน ตาเรสึ โลกนายกํ



นทิยา ปาริเม ตีเร สิทฺธตฺโถ โลกนายโก
อสฺสาเสสิ มมํ ตตฺถ อมตํ ปาปุณิสฺสสิ
ตมฺหา กายา จวิตฺวาน เทวโลกํ อคญฺฉหํ
ทิพฺพํ สุขํ อนุภวึ อจฺฉราหิ ปุรกฺขโต
สตฺตกฺขตฺตุญฺจ เทวินฺโท เทวรชฺชํ อกาสหํ
ตีณิขตฺตุํ จกฺกวตฺติ มหิยา อิสฺสโร อหํ
วิเวกมนุยุตฺโตหํ นิปโก จ สุสํวุโต
ธาเรมิ อนฺติมํ เทหํ สมฺมา สมฺพุทฺธสาสเน
จตุนวุเต อิโต กปฺเป ตาเรสึ ยํ นราสภํ
ทุคฺคตึ นาภิชานามิ ตรณาย อิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อุตฺติโย เถโร อิมา คาถาโย
อภาสิตฺถาติ
อุตฺติยตฺเถรสฺส อปทานํ สมตฺตํ
นวมํ เอกญฺชลิกตฺเถราปทานํ
สุวณฺณวณฺณํ สมฺพุทฺธํ คจฺฉนฺตํ อนฺตราปเณ
วิปสฺสึ สตฺถวาหคฺคํ นรวีรํ วินายกํ


อทนฺตทมนํ ตาทึ มหาวาทึ มหามตึ
ทิสฺวา ปสนฺโน สุมโน เอกญฺชลึ อกาสหํ
เอกนวุเต อิโต กปฺเป ยํ อญฺชลิมกรึ ตทา
ทุคฺคตึ นาภิชานามิ อญฺชลิสฺส อิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา เอกญฺชลิโก เถโร อิมา คาถาโย
อภาสิตฺถาติ
เอกญฺชลิกตฺเถรสฺส อปทานํ สมตฺตํ
ทสมํ โขมทายกตฺเถราปทานํ
นคเร พนฺธุมติยา อโหสึ วาณิโช ตทา
เตเนว ทารํ โปเสมิ โรเปมิ พีชสมฺปทํ
วีถิยํ ปฏิปนฺนสฺส วิปสฺสิสฺส มเหสิโน
เอกํ โขมํ มยา ทินฺนํ กุสลตฺถาย สตฺถุโน
เอกนวุเต อิโต กปฺเป ยํ โขมํ อททึ ตทา
ทุคฺคตึ นาภิชานามิ โขมทานสฺสิทํ ผลํ
สตฺตวีเส อิโต กปฺเป เอโก สินฺธวสนฺทโน
สตฺตรตนสมฺปนฺโน จาตุทฺทีปมฺหิ อิสฺสโร



ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา โขมทายโก เถโร อิมา คาถาโย
อภาสิตฺถาติ
โขมทายกตฺเถรสฺส อปทานํ สมตฺตํ
อุทฺทานํ
สุภูติ อุปวาโณ จ สรโณ สีลคาหโก
อนฺนสํสาวโก ธูโป ปุฬิโน อุตฺติเยน จ
อญฺชลี โขมทายี จ ทเสว ตติเย คเณ
ปญฺจาสีติสตํ วุตฺตา คาถาโย สพฺพปิณฺฑิตา
สุภูติวคฺโค ตติโย

จตุตฺถํ ภาณวารํ

จตุตฺโถ กุณฺฑธานวคฺโค
ปฐมํ กุณฺฑธานตฺเถราปทานํ
สตฺตาหํ ปฏิสลฺลีนํ สยมฺภุํ อคฺคปุคฺคลํ
ปสนฺนจิตฺโต สุมโน พุทฺธเสฏฺฐํ อุปฏฺฐหึ
วุฏฺฐิตํ กาลมญฺญาย ปทุมุตฺตรํ มหามุนึ
มหนฺตํ กทลิกณฺณึ คเหตฺวา อุปคญฺฉหํ


ปฏิคฺคเหสิ ภควา สพฺพญฺญู โลกนายโก
มม จิตฺตํ ปสาเทนฺโต ปริภุญฺชิ มหามุนิ
ปริภุญฺชิตฺวาน สมฺพุทฺโธ สตฺถวาโห อนุตฺตโร
สกาสเน นิสีทิตฺวา อิมา คาถา อภาสถ
เย จ สนฺติ สมีตาโร ยกฺขา อิมมฺหิ ปพฺพเต
อรญฺเญ ภูตคณา สพฺเพ สุณนฺตุ วจนํ มม
โย โส พุทฺธํ อุปฏฺฐาสิ มิคราชํว เกสรึ
ตมหํ กิตฺตยิสฺสามิ สุณาถ มม ภาสโต
เอกาทสญฺจ ขตฺตุํ โส เทวราชา ภวิสฺสติ
จตุตฺตึสติขตฺตุญฺจ จกฺกวตฺติ ภวิสฺสติ
กปฺปสตสหสฺสมฺหิ โอกฺกากกุลสมฺภโว
โคตโม นาม โคตฺเตน สตฺถา โลเก ภวิสฺสติ
อกฺโกสิตฺวาน สมเณ สีลวนฺเต อนาสเว
ปาปกมฺมวิปาเกน นามเธยฺยํ ลภิสฺสติ
ตสฺส ธมฺเมสุ ทายาโท โอรโส ธมฺมนิมฺมิโต
กุณฺฑธาโนติ นาเมน สาวโก โส ภวิสฺสติ
ปวิเวกํ อนุยุตฺโต ฌายี ฌานรโต อหํ
โตสยิตฺวาน สตฺถารํ วิหรามิ อนาสโว
สาวเกหิ ปริวุโต ภิกฺขุสงฺฆปุรกฺขโต
ภิกฺขุสงฺเฆ นิสีทิตฺวา สลากํ คาหยี ชิโน




เอกํสํ จีวรํ กตฺวา วนฺทิตฺวา โลกนายกํ
วทตํ วรสฺส ปุรโต ปฐมํ อคฺคเหสหํ
เตน กมฺเมน ภควา ทสสหสฺสีปกมฺปโก
ภิกฺขุสงฺเฆ นิสีทิตฺวา อคฺคฏฺฐาเน ฐเปสิ มํ
วิริยํ เม ธุรโธรยฺหํ โยคกฺเขมาธิวาหนํ
ธาเรมิ อนฺติมํ เทหํ สมฺมา สมฺพุทฺธสาสเน
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา กุณฺฑธาโน เถโร อิมา คาถาโย
อภาสิตฺถาติ
กุณฺฑธานตฺเถรสฺส อปทานํ สมตฺตํ
ทุติยํ สาคตตฺเถราปทานํ
โสภิโต นาม นาเมน อโหสึ พฺราหฺมโณ ตทา
ปุรกฺขโต สสิสฺเสหิ อารามํ อคมาสหํ
ภควา ตมฺหิ สมเย ภิกฺขุสงฺฆปุรกฺขโต
อารามทฺวารา นิกฺขมฺม อฏฺฐาสิ ปุริสุตฺตโม
ตมทฺทสาสึ สมฺพุทฺธํ ทนฺตํ ทนฺตปุรกฺขตํ
สกํ จิตฺตํ ปสาเทตฺวา สนฺถวึ โลกนายกํ
เยเกจิ ปาทปา สพฺเพ มหิยา เต วิรูหเร


พุทฺธิมนฺโต ตถา สตฺตา รุหนฺติ ชินสาสเน
สตฺถวาโหปิ สพฺพญฺญู มเหสี พหุเก ชเน
วิปถา อุทฺธริตฺวาน ปถํ อาจิกฺขเส ตุวํ
ทนฺโต ทนฺตปุรกฺขโต ฌายี ฌานรเตหิ จ
อาตาปิปหิตตฺเตหิ อุปสนฺเตหิ ตาทิภิ
อลงฺกโต ปริสโต ปุญฺญญาเณหิ โสภสิ
ปภา นิทฺธาวเต ตุยฺหํ สุริโยทยโน ยถา
ปสนฺนจิตฺตํ ทิสฺวาน มเหสี ปทุมุตฺตโร
ภิกฺขุสงฺเฆ ฐิโต สตฺถา อิมา คาถา อภาสถ
โย โส หาสํ ชเนตฺวาน มมํ กิตฺเตสิ พฺราหฺมโณ
กปฺปานํ สตสหสฺสํ เทวโลเก รมิสฺสติ
ตุสิตาหิ จวิตฺวาน สุกฺกมูเลน โจทิโต
โคตมสฺส ภควโต สาสเน ปพฺพชิสฺสติ
ตุฏฺฐหฏฺฐํ ลภิสฺสติ ปพฺพชิตฺวาน สาสเน
สาคโต นาม นาเมน เหสฺสติ สตฺถุ สาวโก
ปพฺพชิตฺวาน กาเยน ปาปกมฺมํ วิวชฺชยึ
วจีทุจฺจริตํ หิตฺวา อาชีวํ ปริโสธยึ
เอวํ วิหารมาโนหํ เตโชธาตูสุ โกวิโท
สพฺพาสเว ปริญฺญาย วิหรามิ อนาสโว




ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สาคโต เถโร อิมา คาถาโย
อภาสิตฺถาติ
สาคตตฺเถรสฺส อปทานํ สมตฺตํ
ตติยํ มหากจฺจายนตฺเถราปทานํ
ปทุมุตฺตรนาถสฺส ปทุมํ นาม เจติยํ
สิลาปฏํ การยิตฺวาน สุวณฺเณนาภิเลปยึ
รตนามยฉตฺตญฺจ ปคฺคยฺห วาลวีชนึ
พุทฺธสฺส อภิโรเปสึ โลกพนฺธุสฺส ตาทิโน
ยาวตา เทวตา ภุมฺมา สพฺเพ สนฺนิปตุํ ตทา
รตนาสนฉตฺตานํ วิปากํ กถยิสฺสติ
ตญฺจ สพฺพํ สุณิสฺสาม กถยนฺตสฺส สตฺถุโน
ภิยฺโย หาสํ ชเนยฺยาม สมฺมา สมฺพุทฺธสาสเน
เหมาสเน นิสีทิตฺวา สยมฺภู อคฺคปุคฺคโล
ภิกฺขุสงฺฆปริพฺยุโฬฺห อิมา คาถา อภาสถ
เยนิทํ อาสนํ ทินฺนํ โสวณฺณํ รตนามยํ
ตมหํ กิตฺตยิสฺสามิ สุณาถ มม ภาสโต



ตึสกปฺปานิ เทวินฺโท เทวรชฺชํ กริสฺสติ
สมนฺตา โยชนสตํ อาภายาภิภวิสฺสติ
มนุสฺสโลกมาคนฺตฺวา จกฺกวตฺติ ภวิสฺสติ
ปภสฺสโรติ นาเมน อุคฺคเตโช ภวิสฺสติ
ทิวา วา ยทิวา รตฺตึ สตรํสีว อุคฺคโต
สมนฺตา อฏฺฐรตนํ อุชฺโชติสฺสติ ขตฺติโย
กปฺปสตสหสฺสมฺหิ โอกฺกากกุลสมฺภโว
โคตโม นาม นาเมน สตฺถา โลเก ภวิสฺสติ
ตุสิตาหิ จวิตฺวาน สุกฺกมูเลน โจทิโต
กจฺจาโน นาม นาเมน พฺรหฺมพนฺธุ ภวิสฺสติ
โส ปจฺฉา ปพฺพชิตฺวาน พุทฺโธ เหสฺสตฺยนาสโว
โคตโม โลกปชฺโชโต อคฺคฏฺฐาเน ฐเปสฺสติ
สงฺขิตฺตํ ปุจฺฉิตํ ปญฺหํ วิตฺถาเรน กเถสฺสติ
กถยนฺโต จ ตํ ปญฺหํ อชฺฌาสยํ ปุเรสฺสติ
อทฺธกุเล อภิชาโต พฺราหฺมโณ มนฺตปารคู
โอหาย ธนธญฺญานิ ปพฺพชิ อนคาริยํ
สงฺขิตฺเตนาปิ ปุจฺฉนฺเต วิตฺถาเรน กเถมหํ
อชฺฌาสยนฺเตสํ ปูเรมิ โตเสมิ ทิปทุตฺตมํ
โตสิโต เม มหาวีโร สยมฺภู อคฺคปุคฺคโล
ภิกฺขุสงฺเฆ นิสีทิตฺวา เอตทคฺเค ฐเปสิ มํ



ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา มหากจฺจายโน เถโร อิมา คาถาโย
อภาสิตฺถาติ
มหากจฺจายนตฺเถรสฺส อปทานํ สมตฺตํ
จตุตฺถํ กาฬุทายิตฺเถราปทานํ
ปทุมุตฺตรสฺส พุทฺธสฺส โลกเชฏฺฐสฺส ตาทิโน
อทฺธานํ ปฏิปนฺนสฺส จรโต จาริกํ ตทา
สุผุลฺลํ ปทุมํ คยฺห อุปฺปลํ มลฺลิกญฺจหํ
ปรมนฺนํ คเหตฺวาน อทาสึ สตฺถุโน อหํ
ปริภุญฺชิ มหาวีโร ปรมนฺนํ สุโภชนํ
ตญฺจ ปุปฺผํ คเหตฺวาน ชินสฺส สมฺปทสฺสยิ
อิฏฺฐํ กนฺตยิทํ โลเก ชลชํ ปุปฺผมุตฺตมํ
สุทุกฺกรํ กตํ เตน ยํ เม ปุปฺผํ อทาสิ โส
โย ปุปฺผํ อภิโรเปสิ ปรมนฺนญฺจทาสิ เม
ตมหํ กิตฺตยิสฺสามิ สุณาถ มม ภาสโต
ทสมฏฺฐกฺขตฺตุญฺจ โส เทวรชฺชํ กริสฺสติ
อุปฺปลํ ปทุมญฺจาปิ มลฺลิกญฺจ ตทุตฺตริ




อสฺส ปุญฺญวิปาเกน ทิพฺพคนฺธสมายุตํ
อากาเส ฉทนํ กตฺวา ธารยิสฺสติ ตาวเท
ปญฺจวีสติขตฺตุญฺจ จกฺกวตฺติ ภวิสฺสติ
ปฐพฺยา รชฺชํ ปญฺจสตํ วสุธํ อาวสิสฺสติ
กปฺปสตสหสฺสมฺหิ โอกฺกากกุลสมฺภโว
โคตโม นาม นาเมน สตฺถา โลเก ภวิสฺสติ
สกกมฺมาภิรทฺโธ โส สุกฺกมูเลน โจทิโต
สกฺยานํ นนฺทิชนโก ญาติพนฺธุ ภวิสฺสติ
โส จ ปจฺฉา ปพฺพชิตฺวา สุกฺกมูเลน โจทิโต
สพฺพาสเว ปริญฺญาย นิพฺพายิสฺสตฺยนาสโว
ปฏิสมฺภิทมนุปฺปตฺตํ กตกิจฺจํ อนาสวํ
โคตโม โลกพนฺธุ ตํ เอตทคฺเค ฐเปสฺสติ
ปธานํ ปหิตตฺโต โส อุปสนฺโต นิรูปธิ
อุทายิ นาม นาเมน เหสฺสติ สตฺถุ สาวโก
ราโค โทโส จ โมโห จ มาโน มกฺโข จ ธํสิโต
สพฺพาสเว ปริญฺญาย วิหรามิ อนาสโว
โตสยิญฺจาปิ สมฺพุทฺธํ อาตาปี นิปโก อหํ
ปสาทิโต จ สมฺพุทฺโธ เอตทคฺเค ฐเปสิ มํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ



อิตฺถํ สุทํ อายสฺมา กาฬุทายิ เถโร อิมา คาถาโย
อภาสิตฺถาติ
กาฬุทายิตฺเถรสฺส อปทานํ สมตฺตํ
ปญฺจมํ โมฆราชตฺเถราปทานํ
อตฺถทสฺสี ตุ ภควา สยมฺภู อปราชิโต
ภิกฺขุสงฺฆปริพฺยุโฬฺห รถิยํ ปฏิปชฺชถ
สิสฺเสหิ สมฺปริวุโต ฆรมฺหา อภินิกฺขมึ
นิกฺขมิตฺวานหํ ตตฺถ อทฺทสํ โลกนายกํ
อภิวาเทตฺวาน สมฺพุทฺธํ สิเร กตฺวาน อญฺชลึ
สกํ จิตฺตํ ปสาเทตฺวา สนฺถวึ โลกนายกํ
ยาวตา รูปิโน สตฺตา อรูปี วา อสญฺญิโน
สพฺเพ เต ตว ญาณมฺหิ อนฺโต โหนฺติ สโมคธา
สุขุมจฺฉิเกน ชาเลน อุทกํ โย ปริกฺขิเป
เย เกจิ อุทเก ปาณา อนฺโตชาเล ภวนฺติ เต
เยสญฺจ เจตนา อตฺถิ รูปิโน จ อรูปิโน
สพฺเพ เต ตว ญาณมฺหิ อนฺโต โหนฺติ สโมคธา
สมุทฺธรสิมํ โลกํ อนฺธการสมากุลํ
ตว ธมฺมํ สุณิตฺวาน กงฺขาโสตํ ตรนฺติ เต
อวิชฺชานิวุโต โลโก อนฺธกาเรน โอตฺถโฏ



ตว ญาณมฺหิ โชตนฺเต อนฺธการา ปธํสิตา
ตุวํ จกฺขุสิ สพฺเพสํ มหาตมวินูทโน
ตว ธมฺมํ สุณิตฺวาน นิพฺพายิสฺสติ พหุชฺชโน
ปุตรํ ปูรยิตฺวาน มธธ ขุทฺทํ อเนลกํ
อุโภหตฺเถหิ ปคฺคยฺห อปเนสึ มเหสิโน
ปฏิคฺคณฺหิ มหาวีโร สุภเกน มหาอิสิ
ภุญฺชิตฺวา ตญฺจ สพฺพญฺญู เวหาสํ นภมุคฺคมิ
อนฺตลิกฺเข ฐิโต สตฺถา อตฺถทสฺสี นราสโภ
มม จิตฺตํ ปสาเทนฺโต อิมา คาถา อภาสถ
เยนิทํ ถวิตํ ญาณํ พุทฺธเสฏฺโฐ จ โถมิโต
เตน จิตฺตปฺปสาเทน ทุคฺคตึ โส น คจฺฉติ
จตุสฏฺฐิญฺจ ขตฺตุํ โส เทวรชฺชํ กริสฺสติ
ปเทสรชฺชฏฺฐสตํ วสุธํ อาวสิสฺสติ
ปญฺเจว สตกฺขตฺตุญฺจ จกฺกวตฺติ ภวิสฺสติ
ปเทสรชฺชํ อสงฺเขยฺยํ มหิยา การยิสฺสติ
อชฺฌายิโก มนฺตธโร ติณฺณํ เวทาน ปารคู 
โคตมสฺส ภควโต สาสเน ปพฺพชิสฺสติ
คมฺภีรํ นิปุณํ อตฺถํ ญาเณน วิจินิสฺสติ
โมฆราชาติ นาเมน เหสฺสติ สตฺถุสาวโก
ตีหิ วิชฺชาหิ สมฺปนฺโน กตกิจฺโจ อนาสโว




โคตโม สตฺถวาหคฺโค เอตทคฺเค ฐเปสฺสติ
หิตฺวา มานุสกํ โยคํ เฉตฺวาน ภวพนฺธนํ
สพฺพาสเว ปริญฺญาย วิหรามิ อนาสโว
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา โมฆราชา เถโร อิมา คาถาโย
อภาสิตฺถาติ
โมฆราชตฺเถรสฺส อปทานํ สมตฺตํ
ฉฏฺฐํ อธิมุตฺตกตฺเถราปทานํ
นิพฺพุเต โลกนาถมฺหิ อตฺถทสฺสินรุตฺตเม
นิมนฺเตตฺวา ภิกฺขุสงฺฆํ วิปฺปสนฺเนน เจตสา
นิมนฺเตตฺวา สงฺฆรตนํ อุชุภูตํ สมาหิตํ
อุจฺฉุนา มณฺฑปํ กตฺวา โภเชสึ สงฺฆมุตฺตมํ
ยํ ยํ โยนูปปชฺชามิ เทวตฺตํ อถ มานุสํ
สพฺเพ สตฺเต อภิโภมิ ปุญฺญกมฺมสฺสิทํ ผลํ
อฏฺฐารเส กปฺปสเต ยํ ทานมททึ ตทา
ทุคฺคตึ นาภิชานามิ อุจฺฉุทานสฺสิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ



อิตฺถํ สุทํ อายสฺมา อธิมุตฺตโก เถโร อิมา คาถาโย
อภาสิตฺถาติ
อธิมุตฺตกตฺเถรสฺส อปทานํ สมตฺตํ
สตฺตมํ ลสุณทายกตฺเถราปทานํ
หิมวนฺตสฺส อวิทูเร ตาปโส อาสหํ ตทา
ลสุณํ อุปชีวามิ ลสุณํ มยฺห โภชนํ
ขาริโย ปูรยิตฺวาน สงฺฆารามํ อคญฺฉหํ
หฏฺโฐ หฏฺเฐน จิตฺเตน สงฺฆสฺส ลสุณํ อทํ
วิปสฺสิสฺส นรคฺคสฺส สาสเน นิรตสฺสหํ
สงฺฆสฺส ลสุณํ ทตฺวา กปฺปํ สคฺคมฺหิ โมทหํ
เอกนวุเต อิโต กปฺเป ลสุณํ ยํ อทํ ตทา
ทุคฺคตึ นาภิชานามิ ลสุณานํ อิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ลสุณทายโก เถโร อิมา คาถาโย
อภาสิตฺถาติ
ลสุณทายกตฺเถรสฺส อปทานํ สมตฺตํ


อฏฺฐมํ อายาตทายกตฺเถราปทานํ
นิพฺพุเต โลกนาถมฺหิ สิขิมฺหิ วทตํ วเร
หฏฺโฐ หฏฺเฐน จิตฺเตน อวนฺทึ ถูปมุตฺตมํ
วฑฺฒกีหิ กถาเปตฺวา มูลํ ทตฺวานหํ ตทา
หฏฺโฐ หฏฺเฐน จิตฺเตน อายาตํ การเยสหํ
อฏฺฐกปฺปานิ เทเวสุ อโวกิณฺณํ วสึ อหํ
อวเสเสสุ กปฺเปสุ โวกิณฺณํ สํสรึ อหํ
กาเย วิสํ น กมติ สตฺถานิ น จ หนฺติ เม
อุทเกหํ น มเรยฺยามิ อายาตสฺส อิทํ ผลํ
ยทิจฺฉามิ อหํ วสฺสํ มหาเมโฆ ปวสฺสติ
เทวาปิ เม วสํ เอนฺติ ปุญฺญกมฺมสฺสิทํ ผลํ
สตฺตรตนสมฺปนฺโน ตึสกฺขตฺตุํ อโหสหํ
น มํ เกจาวชานนฺติ ปุญฺญกมฺมสฺสิทํ ผลํ
เอกตฺตึเส อิโต กปฺเป อายาตํ ยํ อการยึ
ทุคฺคตึ นาภิชานามิ อายาตสฺส อิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อายาตทายโก เถโร อิมา คาถาโย
อภาสิตฺถาติ
อายาตทายกตฺเถรสฺส อปทานํ สมตฺตํ




นวมํ ธมฺมจกฺกิกตฺเถราปทานํ
สิทฺธตฺถสฺส ภควโต สีหาสนสฺส สมฺมุขา
ธมฺมจกฺกํ มยา ฐปิตํ สุกตํ วิญฺญุวณฺณิตํ
จตุวณฺณาย โสภามิ สโยคฺคพลวาหโน
ปริวาเรนฺติ มํ นิจฺจํ อนุยนฺตา พหู ชนา
สฏฺฐีตุริยสหสฺเสหิ ปริวาเรมหํ สทา
ปริวาเรน โสภามิ ปุญฺญกมฺมสฺสิทํ ผลํ
จตุนวุเต อิโต กปฺเป ยํ จกฺกํ ฐปยึ อหํ
ทุคฺคตึ นาภิชานามิ ธมฺมจกฺกสฺสิทํ ผลํ
อิโต เอกาทเส กปฺเป อฏฺฐาสึสุ ชนาธิปา
สหสฺสราชา นาเมน จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ธมฺมจกฺกิโก เถโร อิมา คาถาโย
อภาสิตฺถาติ
ธมฺมจกฺกิกตฺเถรสฺส อปทานํ สมตฺตํ
ทสมํ กปฺปรุกฺขิยตฺเถราปทานํ
สิทฺธตฺถสฺส ภควโต ถูปเสฏฺฐสฺส สมฺมุขา
วิจิตฺตทุสฺเส ลคฺเคตฺวา กปฺปรุกฺขํ ฐเปสหํ



ยํ ยํ โยนูปปชฺชามิ เทวตฺตํ อถ มานุสํ
โสภยนฺโต มม ทฺวาเร กปฺปรุกฺโข ปติฏฺฐติ
อหญฺจ ปริสา เจว เย เกจิ สมวสฺสิกา
ตมฺหา ทุสฺสํ คเหตฺวาน นิวาเสม มยํ ตทา
จตุนวุเต อิโต กปฺเป ยํ รุกฺขํ ฐปยึ อหํ
ทุคฺคตึ นาภิชานามิ กปฺปรุกฺขสฺสิทํ ผลํ
อิโต จ สตฺตเม กปฺเป สุเจลา อฏฺฐ ขตฺติยา
สตฺตรตนสมฺปนฺนา จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา กปฺปรุกฺขิโย เถโร อิมา คาถาโย
อภาสิตฺถาติ
กปฺปรุกฺขิยตฺเถรสฺส อปทานํ สมตฺตํ
อุทฺทานํ
กุณฺฑสาคตกจฺจานา อุทายี ราชสวฺหโย
อธิมุตฺโต ลสุณโท อายาตี ธมฺมจกฺกิโก
กปฺปรุกฺขี จ ทสโม คาถาทฺวยํ ทสสตํปิจ
กุณฺฑธานวคฺโค จตุตฺโถ



ปญฺจโม อุปาลิวคฺโค
ปฐมํ อุปาลิตฺเถราปทานํ
ขีณาสวสหสฺเสหิ ปริวุโต โลกนายโก
วิเวกมนุยุตฺโต โส คจฺฉเต ปฏิสลฺลิตุํ
อชิเนน นิวตฺโถหํ ติทณฺฑปริจารโณ
ภิกฺขุสงฺฆปริพฺยุฬฺหํ อทฺทสํ โลกนายกํ
เอกํสํ อชินํ กตฺวา สีเส กตฺวาน อญฺชลึ
สมฺพุทฺธํ อภิวาเทตฺวา สนฺถวึ โลกนายกํ
ยถาณฺฑชา จ สํเสทา โอปปาตี ชลมฺพุชา
กากาทิปกฺขิโน สพฺเพ อนฺตลิกฺเข สทา จรา
เย เกจิ ปาณภูตตฺถิ สญฺญิโน วา อสญฺญิโน
สพฺเพ เต ตว ญาณมฺหิ อนฺโต โหนฺติ สโมคธา
คนฺธา จ ปพฺพเตยฺยา เย หิมวนฺเต นคุตฺตเม
สพฺเพ เต ตว สีลมฺหิ กลาโยปิ น ยุชฺชเร
โมหนฺธการปกฺขนฺโน อยํ โลโก สเทวโก
ตว ญาณมฺหิ โชตนฺเต อนฺธการา วิธํสิตา
ยถา อตฺถงฺคเต สุริเย โหนฺติ สตฺตา ตโมคตา
เอวํ พุทฺเธ อนุปฺปนฺเน โหติ โลโก ตโมคโต
ยโถทยนฺโต อาทิจฺโจ วิโนเทติ ตมํ สทา
ตเถว ตฺวํ พุทฺธเสฏฺฐ วิทฺธํเสสิ ตมํ สทา



ปธานํ ปหิตตฺโตสิ พุทฺโธ โลเก สเทวเก
ตว กมฺมาภิรทฺเธน โตเสสิ ชนตํ พหุํ
ตํ สุตฺวา อนุโมทิตฺวา ปทุมุตฺตโร มหามุนิ
นเภ อพฺภุคฺคมิ ธีโร หํสราชาว อมฺพเร
อพฺภุคฺคนฺตฺวาน สมฺพุทฺโธ มเหสิ ปทุมุตฺตโร
อนฺตลิกฺเข ฐิโต สตฺถา อิมา คาถา อภาสถ
เยนิทํ ถวิตํ ญาณํ อุปเมหิ สมายุตํ
ตมหํ กิตฺตยิสฺสามิ สุณาถ มม ภาสโต
อฏฺฐารสญฺจ ขตฺตุํ โส เทวราชา ภวิสฺสติ
ปฐพฺยา รชฺชํ ติสตํ วสุธํ อาวสิสฺสติ
ปญฺจวีสติกฺขตฺตุญฺจ จกฺกวตฺติ ภวิสฺสติ
ปเทสรชฺชํ วิปุลํ คณนาโต อสงฺขยํ
กปฺปสตสหสฺสมฺหิ โอกฺกากกุลสมฺภโว
โคตโม นาม นาเมน สตฺถา โลเก ภวิสฺสติ
ตุสิตาหิ จวิตฺวาน สุกฺกมูเลน โจทิโต
หีโนว ชาติยา สนฺโต อุปาลิ นาม เหสฺสติ
โส จ ปจฺฉา ปพฺพชิตฺวา วิราชิตฺวาน ปาปกํ
สพฺพาสเว ปริญฺญาย นิพฺพายิสฺสตฺยนาสโว
ตุฏฺโฐ จ โคตโม พุทฺโธ สกฺยปุตฺโต มหายโสถ
วินยาธิคตํ ตสฺส เอตทคฺเค ฐเปสฺสติ



สทฺธายหํ ปพฺพชิโต กตกิจฺโจ อนาสโว
สพฺพาสเว ปริญฺญาย วิหรามิ อนาสโว
ภควา จานุกมฺปี มํ วินเยหํ วิสารโท
สกกมฺมาภิรทฺโธ จ วิหรามิ อนาสโว
สํวุโต ปาฏิโมกฺขมฺหิ อินฺทฺริเยสุ จ ปญฺจสุ
ธาเรมิ วินยํ สพฺพํ เกวลํ รตนากรํ
มมญฺจ คุณมญฺญาย สตฺถา โลเก อนุตฺตโร
ภิกฺขุสงฺเฆ นิสีทิตฺวา เอตทคฺเค ฐเปสิ มํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อุปาลิ เถโร อิมา คาถาโย
อภาสิตฺถาติ
อุปาลิตฺเถรสฺส อปทานํ สมตฺตํ
ทุติยํ โสณโกฏิยเวสฺสตฺเถราปทานํ
อโนมทสฺสิสฺส มุนิโน โลกเชฏฺฐสฺส ตาทิโน
สุธาย เลปนํ กตฺวา จงฺกมํ การยึ อหํ
นานาวณฺเณหิ ปุปฺเผหิ จงฺกมํ สนฺถรึ อหํ
อากาเส วิตานํ กตฺวา โภชยึ พุทฺธมุตฺตมํ


อญฺชลึ ปคฺคเหตฺวาน อภิวาเทตฺวาน สุพฺพตํ
ทีฆสาลํ ภควโต นิยฺยาเทสิมหนฺตทา
มม สงฺกปฺปมญฺญาย สตฺถา โลเก อนุตฺตโร
ปฏิคฺคเหสิ ภควา อนุกมฺปาย จกฺขุมา
ปฏิคฺคเหตฺวาน สมฺพุทฺโธ ทกฺขิเณยฺโย สเทวเก
ภิกฺขุสงฺเฆ นิสีทิตฺวา อิมา คาถา อภาสถ
โย โส หฏฺเฐน จิตฺเตน ทีฆสาลํ อทาสิ เม
ตมหํ กิตฺตยิสฺสามิ สุณาถ มม ภาสโต
อิมสฺส มจฺจุกาลมฺหิ ปุญฺญกมฺมสมงฺคิโน
สหสฺสยุตฺตสฺสรโถ อุปฏฺฐิสฺสติ ตาวเท
เตน ยาเนนยํ โปโส เทวโลกํ คมิสฺสติ
อนุโมทิสฺสเร เทวา สมฺปตฺเต กุสเล ภเว
มหารหํ พฺยมฺหํ เสฏฺฐํ รตนมตฺติกเลปนํ
กูฏาคารวรูเปตํ พฺยมฺหํ อชฺฌาวสิสฺสติ
ตึสกปฺปสหสฺสานิ เทวโลเก รมิสฺสติ
ปญฺจวีสติกปฺปานิ เทวราชา ภวิสฺสติ
สตฺตสตฺตติกฺขตฺตุญฺจ จกฺกวตฺติ ภวิสฺสติ
ยโสธรสนามา เต สพฺเพปิ เอกนามกา
เทฺว สมฺปตฺตี อนุโภตฺวา จินิตฺวา ปุญฺญสญฺจยํ
อฏฺฐวีสติกปฺปมฺหิ จกฺกวตฺติ ภวิสฺสติ



ตตฺถาปิ พฺยมฺหํ ปวรํ วิสุกมฺเมน มาปิตํ
ทสสทฺทาวิวิตฺตนฺตํ ปุรํ อชฺฌาวสิสฺสติ
อปริเมยฺเย อิโต กปฺเป ภูมิปาโล มหิทฺธิโก
โอกฺกาโก นาม นาเมน ราชา รฏฺเฐ ภวิสฺสติ
โสฬสิตฺถิสหสฺสานํ สพฺพาสํ ปวราวยา
อภิชาตา ขตฺติยานี นว ปุตฺเต ชนิสฺสติ
นว ปุตฺเต ชนิตฺวาน ขตฺติยานี มริสฺสติ
ตรุณี จ ปิยา กญฺญา มเหสิตฺตํ กริสฺสติ
โอกฺกากํ โตสยิตฺวาน วรํ กญฺญา ลภิสฺสติ
วรํ ลทฺธา จ สา กญฺญา ปุตฺเต ปพฺพาชยิสฺสติ
ปพฺพาชิตา จ เต สพฺเพ คมิสฺสนฺติ นคุตฺตมํ
ชาติเภทภยา สพฺเพ ภคินีหิ วสิสฺสเร
เอกา จ กญฺญา พฺยาธีหิ ภวิสฺสติ ปุรกฺขตา
มา โน ชาติ ปภิชฺชติ นิขณิสฺสนฺติ ขตฺติยา
ขตฺติโย นีหริตฺวาน ตาย สทฺธึ วสิสฺสติ
ภวิสฺสติ ตทา เภโท โอกฺกากกุลสมฺภโว
เตสํ ปชา ภวิสฺสนฺติ โกลิยา นาม ชาติยา
ตตฺถ มานุสกํ โภคํ อนุโภสฺสนฺตินปฺปกํ
ตมฺหา กายา จวิตฺวาน เทวโลกํ คมิสฺสติ
ตตฺราปิ ปวรํ พฺยมฺหํ ลภิสฺสติ มโนรมํ




เทวโลกา จวิตฺวาน สุกฺกมูเลน โจทิโต
อาคนฺตฺวาน มนุสฺสตฺตํ โสโณ นาม ภวิสฺสติ
อารทฺธวิริโย ปหิตตฺโต ปทหํ สตฺถุ สาสเน
สพฺพาสเว ปริญฺญาย นิพฺพายิสฺสตฺยนาสโว
อนนฺตทสฺสี ภควา โคตโม สกฺยปุงฺคโว
วิเสสญฺญู มหาวีโร อคฺคฏฺฐาเน ฐเปสฺสติ
วุฏฺฐมฺหิ เทเว จตุรงฺคุลมฺหิ
ติเณ อนิเลริตองฺคุลมฺหิ
ฐเปตฺวาน โยคสฺส ปยุตฺตตาทิโน
ตโตตฺตริ ปารมตา น วิชฺชติ
อุตฺตเม ทมเถ ทนฺโต จิตฺตํ เม สุปฺปณีหิตํ
ภาโร เม โอหิโต สพฺโพ นิพฺพุโตมฺหิ อนาสโว
องฺคีรโส มหานาโค อภิชาโตว เกสรี
ภิกฺขุสงฺเฆ นิสีทิตฺวา เอตทคฺเค ฐเปสิ มํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา โสโณ โกฏิยเวสฺโส เถโร อิมา คาถาโย
อภาสิตฺถาติ
โสณโกฏิยเวสฺสตฺเถรสฺส อปทานํ สมตฺตํ



ตติยํ ภทฺทิยกาฬิโคธายปุตฺตตฺเถราปทานํ
ปทุมุตฺตรสมฺพุทฺธํ เมตฺตจิตฺตํ มหามุนึ
อุเปติ ชนตา สพฺพา สพฺพโลกคฺคนายกํ
สตฺตุกญฺจ ปวากญฺจ อามิสมฺปานโภชนํ
ททนฺติ สตฺถุโน สพฺเพ ปุญฺญกฺเขตฺเต อนุตฺตเร
อหมฺปิ ทานํ ทสฺสามิ เทวเทวสฺส ตาทิโน
พุทฺธเสฏฺฐํ นิมนฺเตตฺวา สงฺฆมฺปิ จ อนุตฺตรํ
อุยฺโยชิตา มยา เจเต นิมนฺเตสุํ ตถาคตํ
เกวลํ ภิกฺขุสงฺฆญฺจ ปุญฺญกฺเขตฺตํ อนุตฺตรํ
สตสหสฺสปลฺลงฺกํ โสวณฺณํ โคนกตฺถตํ
ตุลิกาปฏลิกาย โขมกปฺปาสิเกหิ จ
มหารหํ ปญฺญาปยึ อาสนํ พุทฺธยุตฺตกํ
ปทุมุตฺตโร โลกวิทู เทวเทโว นราสโภ
ภิกฺขุสงฺฆปริพฺยุโฬฺห มม ทฺวารํ อุปาคมิ
ปจฺจุคฺคนฺตฺวาน สมฺพุทฺธํ โลกนาถํ ยสสฺสินํ
ปสนฺนจิตฺโต สุมโน อตินามยิ สฆรํ
ภิกฺขูนํ สตสหสฺสํ พุทฺธญฺจ โลกนายกํ
ปสนฺนจิตฺโต สุมโน ปรมนฺเนน ตปฺปยึ
ปทุมุตฺตโร โลกวิทู อาหุตีนํ ปฏิคฺคโห



ภิกฺขุสงฺเฆ นิสีทิตฺวา อิมา คาถา อภาสถ
เยนิทํ อาสนํ ทินฺนํ โสวณฺณํ โคนกตฺถตํ
ตมหํ กิตฺตยิสฺสามิ สุณาถ มม ภาสโต
จตุสตฺตติกฺขตฺตุํ โส เทวรชฺชํ กริสฺสติ
อนุโภสฺสติ สมฺปตฺตึ อจฺฉราหิ ปุรกฺขโต
ปเทสรชฺชํ สหสฺสํ วสุธํ อาวสิสฺสติ
เอกปญฺญาสกฺขตฺตุญฺจ จกฺกวตฺติ ภวิสฺสติ
สพฺพาสุ ภวโยนีสุ อุจฺจากุลี ภวิสฺสติ
โส จ ปจฺฉา ปพฺพชิตฺวา สุกฺกมูเลน โจทิโต
ภทฺทิโย นาม นาเมน เหสฺสติ สตฺถุ สาวโก
วิเวกมนุยุตฺโตมฺหิ ปนฺตเสนนิวาสหํ
ผลํ วาธิคตํ สพฺพํ จิตฺตเกฺลโสมฺหิ อชฺชหํ
มม สพฺพํ อภิญฺญาย สพฺพญฺญู โลกนายโก
ภิกฺขุสงฺเฆ นิสีทิตฺวา เอตทคฺเค ฐเปสิ มํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ภทฺทิโย กาฬิโคธายปุตฺโต เถโร อิมา
คาถาโย อภาสิตฺถาติ
ภทฺทิยสฺส กาฬิโคธายปุตฺตตฺเถรสฺส อปทานํ สมตฺตํ



จตุตฺถํ สนฺนิฏฺฐาปกตฺเถราปทานํ
อญฺเญ กุฏิกํ กตฺวา วสามิ ปพฺพตนฺตเร
ลาภาลาเภน สนฺตุฏฺโฐ ยเสน อยเสน จ
ปทุมุตฺตโร โลกวิทู อาหุตีนํ ปฏิคฺคโห
ภิกฺขุสตสหสฺเสหิ อาคญฺฉิ มม สนฺติเก
อุปาคตํ มหานาคํ ชลชุตฺตมนามกํ
ติณสนฺถรํ ปญฺญาเปตฺวา อทาสึ สตฺถุโน อหํ
ปสนฺนจิตฺโต สุมโน อามณฺฑํ ปานิยญฺจหํ
อทาสึ อุชุภูตสฺส วิปฺปสนฺเนน เจตสา
กปฺเป อิโต สตสหสฺเส ยํ ทานมททึ ตทา
ทุคฺคตึ นาภิชานามิ อามณฺฑสฺส อิทํ ผลํ
เอกตาฬีสกปฺปมฺหิ เอโก อาสิ อรินฺทโม
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สนฺนิฏฺฐาปโก เถโร อิมา คาถาโย
อภาสิตฺถาติ
สนฺนิฏฺฐาปกตฺเถรสฺส อปทานํ สมตฺตํ



ปญฺจมํ ปญฺจหตฺถิยตฺเถราปทานํ
สุเมโธ นาม สมฺพุทฺโธ คจฺฉเต อนฺตราปเณ
โอกฺขิตฺตจกฺขุ มิตภาณี สติมา สํวุตินฺทฺริโย
ปญฺจ อุปฺปลหตฺถานิ อาเวลตฺถมกาสุ เม
เตน พุทฺธํ อปูเชสึ ปสนฺโน เสหิ ปาณิภิ
อาโรปิตา จ เต ปุปฺผา ฉทนมสฺส สตฺถุโน
สมาธีสุ มหานาคํ สิสฺโส อาจริยํ ยถา
ตึสกปฺปสหสฺสมฺหิ ยํ ปุปฺผมภิโรปยึ
ทุคฺคตึ นาภิชานามิ พุทฺธปูชายิทํ ผลํ
อิโต วีสกปฺปสเต อเหสุํ ปญฺจ ขตฺติยา
หตฺถิยา นาม นาเมน จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปญฺจหตฺถิโย เถโร อิมา คาถาโย
อภาสิตฺถาติ
ปญฺจหตฺถิยตฺเถรสฺส อปทานํ สมตฺตํ
ฉฏฺฐํ ปทุมจฺฉทนิยตฺเถราปทานํ
นิพฺพุเต โลกนาถมฺหิ วิปสฺสิมฺหคฺคปุคฺคเล
สุผุลฺลํ ปทุมํ คยฺห จิตมาโรปยึ อหํ




อาโรปิเตว จิตเก เวหาสํ นภมุคฺคมิ
อากาสจฺฉทนํ กตฺวา จิตกมฺหิ อธารยึ
เอกนวุเต อิโต กปฺเป ยํ ปุปฺผมภิโรปยึ
ทุคฺคตึ นาภิชานามิ พุทฺธปูชายิทํ ผลํ
สตฺตตาฬีสิโต กปฺเป ปทุมิสฺสรนามโก
จาตุรนฺโต วิชิตาวี จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปทุมจฺฉทนิโย เถโร อิมา คาถาโย
อภาสิตฺถาติ
ปทุมจฺฉทนิยตฺเถรสฺส อปทานํ สมตฺตํ
สตฺตมํ สยนทายกตฺเถราปทานํ
สิทฺธตฺถสฺส ภควโต เมตฺตจิตฺตสฺส ตาทิโน
สยนคฺคํ มยา ทินฺนํ ทุสฺสภณฺเฑน อตฺถตํ
ปฏิคฺคเหสิ ภควา กปฺปิยสยนาสนํ
อุฏฺฐาย สยนา ตมฺหา เวหาสํ อุคฺคมี ชิโน
จตุนวุเต อิโต กปฺเป ยํ สยนมทาสหํ
ทุคฺคตึ นาภิชานามิ สยนสฺส อิทํ ผลํ



เอกปญฺญาสิโต กปฺเป วรุโณ เทวสวฺหโย
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สยนทายโก เถโร อิมา คาถาโย
อภาสิตฺถาติ
สยนทายกตฺเถรสฺส อปทานํ สมตฺตํ
อฏฺฐมํ จงฺกมทายกตฺเถราปทานํ
อตฺถทสฺสิสฺส มุนิโน โลกเชฏฺฐสฺส ตาทิโน
อิฏฺฐกาหิ จินิตฺวาน จงฺกมํ การยึ อหํ
อุจฺจโต ปญฺจรตนํ จงฺกมํ สาธุ มาปิตํ
อายามโต หตฺถสตํ ภาวเนยฺยํ มโนรมํ
ปฏิคฺคเหสิ ภควา อตฺถทสฺสี นรุตฺตโม
หตฺเถน ปุฬินํ คยฺห อิมา คาถา อภาสถ
อิมินา ปุฬินทาเนน จงฺกมํ สุกเตน จ
สตฺตรตนสมฺปนฺนํ ปุฬินํ อนุโภสฺสติ
ตีณิ กปฺปานิ เทเวสุ เทวรชฺชํ กริสฺสติ
อนุโภสฺสติ สมฺปตฺตึ อจฺฉราหิ ปุรกฺขโต



มนุสฺสโลกํ อาคนฺตฺวา ราชา รฏฺเฐ ภวิสฺสติ
ติกฺขตฺตุํ จกฺกวตฺตี จ มหิยา โส ภวิสฺสติ
อฏฺฐารเส กปฺปสเต ยํ กมฺมมกรึ ตทา
ทุคฺคตึ นาภิชานามิ จงฺกมสฺส อิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา จงฺกมทายโก เถโร อิมา คาถาโย
อภาสิตฺถาติ
จงฺกมทายกตฺเถรสฺส อปทานํ สมตฺตํ
นวมํ สุภทฺทตฺเถราปทานํ
ปทุมุตฺตโร โลกวิทู อาหุตีนํ ปฏิคฺคโห
ชนตํ อุทฺธริตฺวาน นิพฺพายติ มหายโส
นิพฺพายนฺเต จ สมฺพุทฺเธ ทสสหสฺสิ กมฺปถ
ชนกาโย มหา อาสิ เทวา สนฺนิปตุํ ตทา
จนฺทนํ ปูรยิตฺวาน ตครามลฺลิกาหิ จ
หฏฺโฐ หฏฺเฐน จิตฺเตน อาโรเปสึ นรุตฺตมํ
มม สงฺกปฺปมญฺญาย สตฺถา โลเก อนุตฺตโร
นิปนฺนโกว สมฺพุทฺโธ อิมา คาถา อภาสถ


โย เม ปจฺฉิมเก กาเล คนฺธมลฺเลน ฉาทยิ
ตมหํ กิตฺตยิสฺสามิ สุณาถ มม ภาสโต
อิโต จุโต อยํ โปโส ตุสิตกายํ คมิสฺสติ
ตตฺถ รชฺชํ กริตฺวาน นิมฺมานํ โส คมิสฺสติ
เอเตเนว อุปาเยน ทตฺวา มลฺลํ วรุตฺตมํ
สกกมฺมาภิรทฺโธ โส สมฺปตฺตึ อนุโภสฺสติ
ปุนาปิ ตุสิเต กาเย นิพฺพตฺติสฺสติยํ นโร
ตมฺหา กายา จวิตฺวาน มนุสฺสตฺตํ คมิสฺสติ
สกฺยปุตฺโต มหานาโค อคฺโค โลเก สเทวเก
โพธยิตฺวา พหู สตฺเต นิพฺพายิสฺสติ จกฺขุมา
ตทา โสปคโต สนฺโต สุกฺกมูเลน โจทิโต
อุปสงฺกมฺม สมฺพุทฺธํ ปญฺหํ ปุจฺฉิสฺสติ ตทา
หาสยิตฺวาน สมฺพุทฺโธ สพฺพญฺญู โลกนายโก
ปุพฺพกมฺมมภิญฺญาย สจฺจานิ วิวริสฺสติ
อารทฺโธ จ อยํ ปโญฺห ตุฏฺโฐ เอกคฺคมานโส
สตฺถารํ อภิวาเทตฺวา ปพฺพชฺชํ ยาจยิสฺสติ
ปสนฺนมานสํ ทิสฺวา สกกมฺเมน โตสิตํ
ปพฺพชิสฺสติ โส พุทฺโธ อคฺคธมฺมสฺส โกวิโท
วายมิตฺวานยํ โปโส สมฺมา สมฺพุทฺธสาสเน
สพฺพาสเว ปริญฺญาย นิพฺพายิสฺสตฺยนาสโว
ปญฺจมํ ภาณวารํ



ปุพฺพกมฺเมน สํยุตฺโต เอกคฺโค สุสมาหิโต
พุทฺธสฺส โอรโส ปุตฺโต ธมฺมโตมฺหิ สุนิมฺมิโต
ธมฺมราชํ อุปาคมฺม อาปุจฺฉึ ปญฺหมุตฺตมํ
กถยนฺโต จ เม ปญฺหํ ธมฺมโสตํ อุปานยิ
ตสฺสาหํ ธมฺมมญฺญาย วิหาสึ สาสเน รโต
สพฺพาสเว ปริญฺญาย วิหรามิ อนาสโว
สตสหสฺเส อิโต กปฺเป ชลชุตฺตมนายโก
นิพฺพายิ อนุปาทาโน ทีโปว เตลสงฺขยา
สตฺตโยชนิกํ อาสิ ถูปญฺจ รตนามยํ
ธชํ ตตฺถ อปูเชสึ สพฺพภทฺทํ มโนรมํ
กสฺสปสฺส จ พุทฺธสฺส ติสฺโส นามคฺคสาวโก
ปุตฺโต เม โอรโส อาสิ ทายาโท ชินสาสเน
ตสฺส หีเนน มนสา วาจํ ภาสึ อภทฺทกํ
เตน กมฺมวิปาเกน ปจฺฉา เม อาสิ ภทฺทกํ
อุปวตฺตเน สาลวเน ปจฺฉิเม สยเน มุนิ
ปพฺพาเชสิ มหาวีโร หิโต การุณิโก ชิโน
อชฺเชว ทานิ ปพฺพชฺชา อชฺเชว อุปสมฺปทา
อชฺเชว ปรินิพฺพานํ สมฺมุขา ทิปทุตฺตเม
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ



อิตฺถํ สุทํ อายสฺมา สุภทฺโท เถโร อิมา คาถาโย
อภาสิตฺถาติ
สุภทฺทตฺเถรสฺส อปทานํ สมตฺตํ
ทสมํ จุนฺทตฺเถราปทานํ
สิทฺธตฺถสฺส ภควโต โลกเชฏฺฐสฺส ตาทิโน
อคฺฆิยํ การยิตฺวาน ชาติปุปฺเผหิ ฉาทยึ
นิฏฺฐาเปตฺวาน ตํ ปุปฺผํ พุทฺธสฺส อภินามยึ
ปุปฺผาวเสสํ ปคฺคยฺห พุทฺธสฺส อภิโรปยึ
กญฺจนคฺฆิยสงฺกาสํ พุทฺธํ โลกคฺคนายกํ
ปสนฺนจิตฺโต สุมโน ปุปฺผคฺฆิยมุปานยึ
วิติณฺณกงฺโข สมฺพุทฺโธ ติณฺโณเฆหิ ปุรกฺขโต
ภิกฺขุสงฺเฆ นิสีทิตฺวา อิมา คาถา อภาสถ
ทิพฺพคนฺธํ ปวายนฺตํ โย เม ปุปฺผคฺฆิยํ อทา
ตมหํ กิตฺตยิสฺสามิ สุณาถ มม ภาสโต
อิโต จุโต อยํ โปโส เทวสงฺฆปุรกฺขโต
ชาติปุปฺเผหิ ปริกิณฺโณ เทวโลกํ คมิสฺสติ
อุพฺพิทฺธํ ภวนํ ตสฺส โสวณฺณญฺจ มณีมยํ
พฺยมฺหา ปาตุภวิสฺสนฺติ ปุญฺญกมฺมปภาวิตา


จตุสตฺตติกฺขตฺตุํ โส เทวรชฺชํ กริสฺสติ
อนุโภสฺสติ สมฺปตฺตึ อจฺฉราหิ ปุรกฺขโต
ปฐพฺยา รชฺชํ ติสตํ วสุธํ อาวสิสฺสติ
ปญฺจสตฺตติกฺขตฺตุญฺจ จกฺกวตฺติ ภวิสฺสติ
ทุชฺชโย นาม นาเมน เหสฺสติ มนุชาธิโป
อนุโภตฺวาน ตํ ปุญฺญํ สกกมฺมูปสํหิโต
วินิปาตํ อคนฺตฺวาน มนุสฺสตฺตํ คมิสฺสติ
หิรญฺญํ ตสฺส นิจิตํ โกฏิสตํปิ อนปฺปกํ
นิพฺพตฺติสฺสติ โยนิมฺหิ พฺราหฺมโณ โส ภวิสฺสติ
วงฺคนฺตสฺส สุโต ธีมา สาริยา โอรโส ปิโย
โส จ ปจฺฉา ปพฺพชิตฺวา องฺคีรสสฺส สาสเน
จูฬจุนฺโทติ นาเมน เหสฺสติ สตฺถุ สาวโก
สามเณโรว โส สนฺโต ขีณาสโว ภวิสฺสติ
สพฺพาสเว ปริญฺญาย นิพฺพายิสฺสตฺยนาสโว
อุปฏฺฐหึ มหาวีรํ อญฺเญ จ เปสเล พหู
ภาตรเมวุปฏฺฐาสึ อุตฺตมตฺถสฺส ปตฺติยา
ภาตรํ เม อุปฏฺฐหิตฺวา ธาตุํ ปตฺตมฺหิ โอจิย
สมฺพุทฺธํ อุปนาเมสึ โลกเชฏฺฐํ นราสภํ
อุโภหตฺเถหิ ปคฺคยฺห พุทฺโธ โลเก สเทวเก
สนฺทสฺสยนฺโต ตํ ธาตุํ กิตฺตยิ อคฺคสาวกํ



จิตฺตญฺจ สุวิมุตฺตํ เม สทฺธา มยฺหํ ปติฏฺฐิตา
สพฺพาสเว ปริญฺญาย วิหรามิ อนาสโว
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา จุนฺทตฺเถโร อิมา คาถาโย อภาสิตฺถาติ
จุนฺทตฺเถรสฺส อปทานํ สมตฺตํ
อุทฺทานํ
อุปาลิ โสโณ ภทฺที จ สนฺนิฏฺฐาปก หตฺถิโย
ฉทนํ เสยฺยจงฺกมํ สุภทฺโท จุนฺทสวฺหโย
คาถาสตํ จ ตาฬีสํ จตสฺโส จ ตตฺถุตฺตริ
อุปาลิวคฺโค ปญฺจโม

ฉฏฺโฐ วีชนีวคฺโค
ปฐมํ วิธูปนทายกตฺเถราปทานํ
ปทุมุตฺตรพุทฺธสฺส โลกเชฏฺฐสฺส ตาทิโน
วีชเนกา มยา ทินฺนา ทิปทินฺทสฺส ตาทิโน
สกํ จิตฺตํ ปสาเทตฺวา ปคฺคเหตฺวาน อญฺชลึ
สมฺพุทฺธํ อภิวาทิตฺวา ปกฺกามิ อุตฺตรามุโข



วีชนึ ปคฺคเหตฺวาน สตฺถา โลกคฺคนายโก
ภิกฺขุสงฺเฆ ฐิโต สนฺโต อิมา คาถา อภาสถ
อิมินา วีชนิทาเนน จิตฺตสฺส ปณิธีหิ จ
กปฺปานํ สตสหสฺสํ วินิปาตํ น คจฺฉติ
อารทฺธวิริโย ปหิตตฺโต เจโตคุณสมาหิโต
ชาติยา สตฺตวสฺโสหํ อรหตฺตํ อปาปุณึ
สฏฺฐิกปฺปสหสฺสมฺหิ พิชฺชมานสนามกา
โสฬสาสึสุ ราชาโน จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา วิธูปนทายโก เถโร อิมา คาถาโย
อภาสิตฺถาติ
วิธูปนทายกตฺเถรสฺส อปทานํ สมตฺตํ

ทุติยํ สตรํสิยตฺเถราปทานํ
อุพฺพิทฺธํ เสลมารุยฺห นิสีทิ ปุริสุตฺตโม
ปพฺพตสฺสาวิทูรมฺหิ พฺราหฺมโณ มนฺตปารคู
อุปวิฏฺฐํ มหาวีรํ เทวเทวํ นราสภํ
อญฺชลึ ปคฺคเหตฺวาน สนฺถวึ โลกนายกํ


เอส พุทฺโธ มหาวีโร วรธมฺมปฺปกาสโก
ชลติ อคฺคิกฺขนฺโธว ภิกฺขุสงฺฆปุรกฺขโต
มหาสมุทฺโทวกฺโขพฺโภ อณฺณโวว ทุรุตฺตโร
มิคราชาวสมฺภีโต ธมฺมํ เทเสติ จกฺขุมา
มม สงฺกปฺปมญฺญาย ปทุมุตฺตรนามโก
ภิกฺขุสงฺเฆ ฐิโต สตฺถา อิมา คาถา อภาสถ
เยนายํ อญฺชลิ ทินฺโน พุทฺธเสฏฺโฐ จ โถมิโต
ตึสกปฺปสหสฺสานิ เทวรชฺชํ กริสฺสติ
กปฺปสตสหสฺสมฺหิ องฺคีรสสนามโก
วิวฏฺฏจฺฉโท สมฺพุทฺโธ อุปฺปชฺชิสฺสติ ตาวเท
ตสฺส ธมฺเมสุ ทายาโท โอรโส ธมฺมนิมฺมิโต
สตรํสีติ นาเมน อรหา โส ภวิสฺสติ
ชาติยา สตฺตวสฺโสหํ ปพฺพชึ อนคาริยํ
สตรํสิมฺหิ นาเมน ปภา นิทฺธาวเต มม
มณฺฑเป รุกฺขมูเล วา ฌายี ฌานรโต อหํ
ธาเรมิ อนฺติมํ เทหํ สมฺมาสมฺพุทฺธสาสเน
สฏฺฐิกปฺปสหสฺสมฺหิ จตุโร โรมนามกา
สตฺตรตนสมฺปนฺนา จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ



อิตฺถํ สุทํ อายสฺมา สตรํสิโย เถโร อิมา คาถาโย
อภาสิตฺถาติ
สตรํสิยตฺเถรสฺส อปทานํ สมตฺตํ
ตติยํ สยนทายกตฺเถราปทานํ
ปทุมุตฺตรพุทฺธสฺส สพฺพโลกานุกมฺปิโน
สยนํ ตสฺส ปาทาสึ วิปฺปสนฺเนน เจตสา
เตน สยนทาเนน สุเขตฺเต วีชสมฺปทา
โภโค นิพฺพตฺตเต ตสฺส สยนสฺส อิทํ ผลํ
อากาเส เสยฺยํ กปฺเปมิ ธาเรมิ ปฐวึ อิมํ
ปาเณสุ เม อิสฺสริยํ สยนสฺส อิทํ ผลํ
ปญฺจกปฺปสหสฺสมฺหิ อฏฺฐ อาสุํ มหาวิรา
จตุตฺตึเส กปฺปสเต จตุโรว มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สยนทายโก เถโร อิมา คาถาโย
อภาสิตฺถาติ
สยนทายกตฺเถรสฺส อปทานํ สมตฺตํ



จตุตฺถํ คนฺโธทกทายกตฺเถราปทานํ
ปทุมุตฺตรพุทฺธสฺส มหาโพธิมโห อหุ
วิจิตฺตํ ฆฏมาทาย คนฺโธทกมทาสหํ
นฺหานกาเล จ โพธิยา มหาเมโฆ ปวสฺสถ
นินฺนาโท จ มหา อาสิ อสนิยา ผลนฺติยา
เตนวาสนิเวเคน ตตฺถ กาลกโต อหํ
เทวโลเก ฐิโต สนฺโต อิมา คาถา อภาสถ
อโห พุทฺโธ อโห ธมฺโม อโห โน สตฺถุสมฺปทา
กเฬวรํ เม ปติตํ เทวโลเก รมามหํ
อุพฺพิทฺธํ ภวนํ มยฺหํ สตฺตภุมฺมํ สมุคฺคตํ
กญฺญาสตสหสฺสานิ ปริวาเรนฺติ มํ สทา
อาพาธา เม น วิชฺชนฺติ โสโก มยฺหํ น วิชฺชติ
ปริฬาหํ น ปสฺสามิ ปุญฺญกมฺมสฺสิทํ ผลํ
อฏฺฐวีเส กปฺปสเต ราชา สํวสิโต อหุ
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา คนฺโธทกทายโก เถโร อิมา คาถาโย
อภาสิตฺถาติ
คนฺโธทกทายกตฺเถรสฺส อปทานํ สมตฺตํ



ปญฺจมํ โอปวุยฺหตฺถราปทานํ
ปทุมุตฺตรพุทฺธสฺส อาชานียํ อทาสหํ
นิยฺยาเทตฺวาน สมฺพุทฺเธ อคมาสึ สกํ ฆรํ
เทวิโล นาม นาเมน สตฺถุโน อคฺคสาวโก
วรธมฺมสฺส ทายาโท อาคญฺฉิ มม สนฺติกํ
สพฺพตฺถหาโร ภควา อาชาเนยฺโย น กมฺปติ
ตว สงฺกปฺปมญฺญาย อธิวาเสสิ จกฺขุมา
อคฺฆาเปตฺวา วาตชวํ สินฺธวํ สีฆวาหนํ
ปทุมุตฺตรพุทฺธสฺส ขมนียํ อทาสหํ
ยํ ยํ โยนูปปชฺชามิ เทวตฺตํ อถ มานุสํ
อาชานียา วาตชวา วิตฺติ นิพฺพตฺตเร มม
ลาภา เตสํ สุลทฺธํ วา เย ลภนฺตุปสมฺปทํ
ปุนปฺปยิรุปาเสยฺยํ พุทฺโธ โลเก สเจ ภเว
อฏฺฐวีสติกฺขตฺตาหํ ราชา อาสึ มหพฺพโล
จาตุรนฺโต วิชิตาวี ชมฺพูทีปสฺส อิสฺสโร
อิมํ ปจฺฉิมกํ มยฺหํ จริโม วตฺตเต ภโว
ปตฺโตมฺหิ อจลํ ฐานํ หิตฺวา ชยปราชยํ
จตุตฺตึเส สหสฺสมฺหิ มหาเตโชสิ ขตฺติโย
สตฺตรตนสมฺปนฺโน จกฺกวตฺติ มหพฺพโล





ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา โอปวุโยฺห เถโร อิมา คาถาโย
อภาสิตฺถาติ
โอปวุยฺหตฺเถรสฺส อปทานํ สมตฺตํ
ฉฏฺฐํ สปริวาราสนตฺเถราปทานํ
ปทุมุตฺตรพุทฺธสฺส ปิณฺฑปาตํ อทาสหํ
คนฺตฺวา กิลิฏฺฐกฏฺฐานํ มลฺลิกาหิ ปริกฺขิตํ
ตมฺหาสนมฺหิ อาสีโน พุทฺโธ โลกคฺคนายโก
อกิตฺตยิ ปิณฺฑปาตํ อุชุภูโต สมาหิโต
ยถาปิ ภทฺทเก เขตฺเต พีชํ อปฺปมฺปิ โรปิตํ
สมฺมา ธารํ ปเวจฺฉนฺโต ผลํ โตเสติ กสฺสกํ
ตเถวายํ ปิณฺฑปาโต สุเขตฺเต โรปิโต ตยา
ภเว นิพฺพตฺตมานมฺหิ ผลนฺเต โตสยิสฺสติ
อิทํ วตฺวาน สมฺพุทฺโธ ชลชุตฺตมนามโก
ปิณฺฑปาตํ คเหตฺวาน ปกฺกามิ อุตฺตรามุโข
สํวุโต ปาฏิโมกฺขสฺมึ อินฺทฺริเยสุ จ ปญฺจสุ
ปวิเวกมนุยุตฺโต วิหรามิ อนาสโว



ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สปริวาราสโน เถโร อิมา คาถาโย
อภาสิตฺถาติ
สปริวาราสนตฺเถรสฺส อปทานํ สมตฺตํ
สตฺตมํ ปญฺจทีปกตฺเถราปทานํ
ปทุมุตฺตรพุทฺธสฺส สพฺพภูตานุกมฺปิโน
สุสทฺทหิตฺวา สทฺธมฺเม อุชุทิฏฺฐิ อโหสหํ
ปทีปทานปาทาสึ ปริวาริตฺวาน โพธิยํ
สทฺทหนฺโต ปทีปานิ อกรึ ตาวเทวหํ
ยํ ยํ โยนูปปชฺชามิ เทวตฺตํ อถ มานุสํ
อากาเส อุกฺกํ ธาเรนฺติ ทีปทานสฺสิทํ ผลํ
ติโรกุฏํ ติโรเสลํ สมติคฺคยฺห ปพฺพตํ
สมนฺตา โยชนสตํ ทสฺสนํ อนุโภมหํ
เตน กมฺมาวเสเสน ปตฺโตมฺหิ อาสวกฺขยํ
ธาเรมิ อนฺติมํ เทหํ ทิปทินฺทสฺส สาสเน
จตุตฺตึเส กปฺปสเต สตจกฺขุสนามกา
ราชาเหสุํ มหาเตชา จกฺกวตฺตี มหพฺพลา



ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปญฺจทีปโก เถโร อิมา คาถาโย
อภาสิตฺถาติ
ปญฺจทีปกตฺเถรสฺส อปทานํ สมตฺตํ
อฏฺฐมํ ธชทายกตฺเถราปทานํ
ปทุมุตฺตรพุทฺธสฺส โพธิยา ปาทปุตฺตเม
หฏฺโฐ หฏฺเฐน จิตฺเตน ธชมาโรปยึ อหํ
ปตปตฺตานิ คณฺหิตฺวา พหิทฺธา ฉฑฺฑยึ อหํ
อนฺโตสุทฺธํ พหิสุทฺธํ สุวิมุตฺตํ อนาสวํ
สมฺมุขา วิย สมฺพุทฺธํ อวนฺทึ โพธิมุตฺตมํ
ปทุมุตฺตโร โลกวิทู อาหุตีนํ ปฏิคฺคโห
ภิกฺขุสงฺเฆ ฐิโต สตฺถา อิมา คาถา อภาสถ
อิมินา ธชทาเนน อุปฏฺฐาเนน จูภยํ
กปฺปานํ สตสหสฺสํ ทุคฺคตึ โส น คจฺฉติ
เทเวสุ เทวโสภคฺยํ อนุโภสฺสตฺยนปฺปกํ
อเนกสตกฺขตฺตุญฺจ ราชา รฏฺเฐ ภวิสฺสติ
อุคฺคโต นาม นาเมน จกฺกวตฺติ ภวิสฺสติ



สมฺปตฺตึ อนุโภตฺวาน สุกฺกมูเลน โจทิโต
โคตมสฺส ภควโต สาสเนภิรมิสฺสติ
ปธานํ ปหิตตฺโตมฺหิ อุปสนฺโต นิรูปธิ
ธาเรมิ อนฺติมํ เทหํ สมฺมาสมฺพุทฺธสาสเน
เอกปญฺญาสสหสฺเส กปฺเป อุคฺคตสวฺหยา
ปญฺญาสสหสฺเส จมุโน ขตฺติยา เขมสวฺหยา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ธชทายโก เถโร อิมา คาถาโย
อภาสิตฺถาติ
ธชทายกตฺเถรสฺส อปทานํ สมตฺตํ
นวมํ ปทุมตฺเถราปทานํ
จตุสจฺจํ ปกาเสนฺโต วรธมฺมํ ปวตฺตโก
วสฺสเต อมตํ วุฏฺฐึ นิพฺพาเปนฺโต มหาชนํ
สธชํ ปทุมํ คยฺห อฑฺฒโกเส ฐิโต อหํ
ปทุมุตฺตรมุนิสฺส หฏฺโฐ อุกฺขิปิมมฺพเร
อาคจฺฉนฺเต จ ปทุเม อพฺภูโต อาสิ ตาวเท
มม สงฺกปฺปมญฺญาย ปคฺคณฺหิ วทตํ วโร




กรเสฏฺเฐน ปคฺคยฺห ชลชํ ปุปฺผมุตฺตมํ
ภิกฺขุสงฺเฆ ฐิโต สตฺถา อิมา คาถา อภาสถ
เยนิทํ ปทุมํ ขิตฺตํ สพฺพญฺญุตฺตมนายเก
ตมหํ กิตฺตยิสฺสามิ สุณาถ มม ภาสโต
ตึสกปฺปานิ เทวินฺโท เทวรชฺชํ กริสฺสติ
ปฐพฺยา รชฺชํ สตฺตสตํ วสุธํ อาวสิสฺสติ
ตตฺถ สตฺตํ คเหตฺวาน จกฺกวตฺติ ภวิสฺสติ
อากาสโต ปุปฺผวุฏฺฐิ อภิวสฺสิสฺสตี ตทา
กปฺเป สตสหสฺสมฺหิ โอกฺกากกุลสมฺภโว
โคตโม นาม นาเมน สตฺถา โลเก ภวิสฺสติ
ตสฺส ธมฺเมสุ ทายาโท โอรโส ธมฺมนิมฺมิโต
สพฺพาสเว ปริญฺญาย นิพฺพายิสฺสตฺยนาสโว
นิกฺขมิตฺวาน กุจฺฉิมฺหา สมฺปชาโน ปฏิสฺสโต
ชาติยา ปญฺจวสฺโสหํ อรหตฺตํ อปาปุณึ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปทุโม เถโร อิมา คาถาโย
อภาสิตฺถาติ
ปทุมตฺเถรสฺส อปทานํ สมตฺตํ



ทสมํ อสนโพธิยตฺเถราปทานํ
ชาติยา สตฺตวสฺโสหํ อทฺทสํ โลกนายกํ
ปสนฺนจิตฺโต สุมโน อุปคญฺฉึ นรุตฺตมํ
ติสฺสสฺสาหํ ภควโต โลกเชฏฺฐสฺส ตาทิโน
หฏฺโฐ หฏฺเฐน จิตฺเตน โรปยึ โพธิมุตฺตมํ
อสโน นามเธยฺเยน ธรณีรูหปาทโป
ปญฺจ วสฺเส ปริจรึ อสนํ โพธิมุตฺตมํ
ปุปฺผิตํ ปาทปํ ทิสฺวา อพฺภูตํ โลมหํสนํ
สกํ กมฺมํ ปกิตฺเตนฺโต พุทฺธเสฏฺฐํ อุปาคมึ
ติสฺโส ตทา โส สมฺพุทฺโธ สยมฺภู อคฺคปุคฺคโล
ภิกฺขุสงฺเฆ นิสีทิตฺวา อิมา คาถา อภาสถ
เยนายํ โรปิตา โพธิ พุทฺธปูชา จ สกฺกตา
ตมหํ กิตฺตยิสฺสามิ สุณาถ มม ภาสโต
ตึสกปฺปานิ เทเวสุ เทวรชฺชํ กริสฺสติ
จตุสฺสฏฺฐิญฺจ ขตฺตุํ โส จกฺกวตฺติ ภวิสฺสติ
ตุสิตาหิ จริตฺวาน สุกฺกมูเลน โจทิโต
เทฺว สมฺปตฺตี อนุโภตฺวา มนุสฺสตฺเต รมิสฺสติ
ปธานํ ปหิตตฺโต โส อุปสนฺโต นิรูปธิ
สพฺพาสเว ปริญฺญาย นิพฺพายิสฺสตฺยนาสโว



วิเวกมนุยุตฺโตหํ อุปสนฺโต นิรูปธิ
นาโคว พนฺธนํ เฉตฺวา วิหรามิ อนาสโว
เทฺวนวุเต อิโต กปฺเป โพธึ โรเปสหํ ตทา
ทุคฺคตึ นาภิชานามิ โพธิโรปสฺสิทํ ผลํ
จตุสฺสตฺตติโต กปฺเป ทณฺฑเสโนติ วิสฺสุโต
สตฺตรตนสมฺปนฺโน จกฺกวตฺติ ตทา อหุ
เตสตฺตติ อิโต กปฺเป สตฺตาเหสุํ มหีปตี
สมนฺตเนมิ นาเมน ราชาโน จกฺกวตฺติโน
ปุณฺณวีสติโต กปฺเป ปุณฺณโก นาม ขตฺติโย
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อสนโพธิโย เถโร อิมา คาถาโย
อภาสิตฺถาติ
อสนโพธิยตฺเถรสฺส อปทานํ สมตฺตํ
อุทฺทานํ
วีชนี สตรํสี จ สยโนทกิ วาหิโส
ปริวาโร ปทีปญฺจ ธโช ปทุมปูชโก
โพธิ จ ทสโม วุตฺโต คาถา เทฺวนวุตี ตถา
วีชนีวคฺโค ฉฏฺโฐ



สตฺตโม สกจิตฺตนิยวคฺโค
ปฐมํ สกจิตฺตนิยตฺเถราปทานํ
ปวนํ กานนํ ทิสฺวา อปฺปสทฺทํ อนาวิลํ
อิสีนํ อนุจิณฺณํว อาหุตีนํ ปฏิคฺคหํ
ถูปํ กตฺวาน เวฬินํ นานาปุปฺผํ สโมกิรึ
สมฺมุขา วิย สมฺพุทฺธํ นิมฺมิตํ อภิวนฺทหํ
สตฺตรตนสมฺปนฺโน ราชา รฏฺฐสฺมิ อิสฺสโร
สกกมฺมาภิรทฺโธหํ ปุปฺผปูชายิทํ ผลํ
เอกนวุเต อิโต กปฺเป ยํ ปุปฺผมภิโรปยึ
ทุคฺคตึ นาภิชานามิ พุทฺธปูชายิทํ ผลํ
อสีติกปฺเปนนฺตยโส จกฺกวตฺติ อโหสหํ
สตฺตรตนสมฺปนฺโน จตุทีปมฺหิ อิสฺสโร
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สกจิตฺตนิโย เถโร อิมา คาถาโย
อภาสิตฺถาติ
สกจิตฺตนิยตฺเถรสฺส อปทานํ สมตฺตํ
ทุติยํ อาโปปุปฺผิยตฺเถราปทานํ
วิหารา อภินิกฺขมฺม อพฺภุฏฺฐาสิ จ จงฺกเม
จตุสจฺจํ ปกาเสนฺโต เทเสนฺโต อมตํ ปทํ




สิขิสฺส คิรมญฺญาย พุทฺธเสฏฺฐสฺส ตาทิโน
นานาปุปฺผํ คเหตฺวาน อากาสมฺหิ สโมกิรึ
เตน กมฺเมน ทิปทินฺท โลกเชฏฺฐ นราสภ
ปตฺโตมฺหิ อจลํ ฐานํ หิตฺวา ชยปราชยํ
เอกตฺตึเส อิโต กปฺเป ยํ ปุปฺผมภิโรปยึ
ทุคฺคตึ นาภิชานามิ ปุปฺผปูชายิทํ ผลํ
อิโต วีสติกปฺปมฺหิ สุเมโธ นาม ขตฺติโย
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อาโปปุปฺผิโย เถโร อิมา คาถาโย
อภาสิตฺถาติ
อาโปปุปฺผิยตฺเถรสฺส อปทานํ สมตฺตํ
ตติยํ ปจฺจาคมนิยตฺเถราปทานํ
สินฺธุยา นทิยา ตีเร จกฺกวาโก อหํ ตทา
สุทฺธเสวาลภกฺโขหํ ปาเณสุ จ สุสญฺญโต
อทฺทสํ วิรชํ พุทฺธํ คจฺฉนฺตํ อนิลญฺชเส
ตุณฺเฑน สาลํ ปคฺคยฺห วิปสฺสิสฺสาภิโรปยึ



ยสฺส สทฺธา ตถาคเต อจลา สุปติฏฺฐิตา
เตน จิตฺตปฺปสาเทน ทุคฺคตึ โส น คจฺฉติ
สฺวาคตํ วต เม อาสิ พุทฺธเสฏฺฐสฺส สนฺติเก
วิหงฺคเมน สนฺเตน สุพีชํ โรปิตํ มยา
เอกนวุเต อิโต กปฺเป ยํ ปุปฺผมภิโรปยึ
ทุคฺคตึ นาภิชานามิ พุทฺธปูชายิทํ ผลํ
สุจารุทสฺสนา นาม อฏฺเฐเต เอกนามกา
กปฺเป สตฺตรเส อาสุํ จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปจฺจาคมนิโย เถโร อิมา คาถาโย
อภาสิตฺถาติ
ปจฺจาคมนิยตฺเถรสฺส อปทานํ สมตฺตํ
จตุตฺถํ ปรปฺปสาทกตฺเถราปทานํ
อสุภํ ปวรํ วีรํ มเหสึ วิชิตาวินํ
สุวณฺณวณฺณํ สมฺพุทฺธํ โก ทิสฺวา นปฺปสีทติ
หิมวา วาปริเมยฺโย สาคโรว ทุรุตฺตโร
ตเถว ฌานํ พุทฺธสฺส โก ทิสฺวา นปฺปสีทติ
วสุธา ยถาปฺปเมยฺยา จิตฺตา วนวฏํสกา


ตเถว สีลํ พุทฺธสฺส โก ทิสฺวา นปฺปสีทติ
อนิลญฺชสาสํขุพฺโภ ยถากาโส อสงฺขโย
ตเถว ญาณํ พุทฺธสฺส โก ทิสฺวา นปฺปสีทติ
อิมาหิ จตูหิ คาถาหิ พฺราหฺมโณ โสนอวฺหโย
พุทฺธเสฏฺฐํ ถวิตฺวาน สิทฺธตฺถมปราชิตํ
จตุนวุติกปฺปานิ ทุคฺคตึ นุปปชฺชถ
สุคตีสุ สุสมฺปตฺตึ อนุโภสึ อนปฺปกํ
จตุนวุเต อิโต กปฺเป ถวิตฺวา โลกนายกํ
ทุคฺคตึ นาภิชานามิ โถมนสฺส อิทํ ผลํ
จตุทฺทสมฺหิ กปฺปมฺหิ จตุโร อาสุมุคฺคตา
สตฺตรตนสมฺปนฺนา จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปรปฺปสาทโก เถโร อิมา คาถาโย
อภาสิตฺถาติ
ปรปฺปสาทกตฺเถรสฺส อปทานํ สมตฺตํ
ปญฺจมํ ภิสทายกตฺเถราปทานํ
เวสฺสภู นาม นาเมน อิสีนํ ตติโย อหุ
กานนํ วนโมคฺคยฺห วิหาสิ ปุริสุตฺตโม



ภิสมูฬาลํ คณฺหิตฺวา อคมึ พุทฺธสนฺติเก
ตญฺจ พุทฺธสฺส อทาสึ ปสนฺโน เสหิ ปาณิหิ
กเรน จ ปรามฏฺโฐ เวสฺสภู วรพุทฺธินา
สุขาหํ นาภิชานามิ สมนฺเตน กุตุตฺตรึ
จริโม วตฺตเต มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
เอกตฺตึเส อิโต กปฺเป ยํ กมฺมมกรึ ตทา
ทุคฺคตึ นาภิชานามิ ภิสทานสฺสิทํ ผลํ
สโมธานา จ ราชาโน โสฬส มนุชาธิปา
กปฺปมฺหิ เตรเส อาสุํ จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ภิสทายโก เถโร อิมา คาถาโย
อภาสิตฺถาติ
ภิสทายกตฺเถรสฺส อปทานํ สมตฺตํ
ฉฏฺฐํ สุจินฺติตตฺเถราปทานํ
คิริทุคฺคจโร อาสึ อภิชาโตว เกสรี
มิคสงฺฆํ วธิตฺวาน ชีวามิ ปพฺพตนฺตเร



อตฺถทสฺสี ตุ ภควา สพฺพญฺญู วทตํ วโร
มมุทฺธริตุกาโม โส อาคญฺฉิ ปพฺพตุตฺตมํ
ปสทญฺจ มิคํ หนฺตฺวา ภกฺเขตุํ สมุปาคมึ
ภควา ตมฺหิ สมเย ภิกฺขาจาโร อุปาคมิ
วรมํสานิ ปคฺคยฺห อทาสิ ตสฺส สตฺถุโน
อนุโมทิ มหาวีโร นิพฺพาเปนฺโต มมํ ตทา
เตน จิตฺตปฺปสาเทน คิริทุคฺคปฺปวิสหํ
ปีตึ อุปฺปาทยิตฺวาน ตตฺถ กาลกโต อหํ
เอเตน มํสทาเนน จิตฺตสฺส ปณิธีหิ จ
ปณฺณรเส กปฺปสเต เทวโลเก รมึ อหํ
อวเสเสสุ กปฺเปสุ กุสลํ กริตํ มยา
เตเนว มํสทาเนน พุทฺธานุสฺสรเณน จ
อฏฺฐตึสมฺหิ กปฺปมฺหิ อฏฺฐ ทีฆายุนามกา
สฏฺฐิมฺหิโต กปฺปสเต ทุเว สรณนามกา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สุจินฺติโต เถโร อิมา คาถาโย
อภาสิตฺถาติ
สุจินฺติตตฺเถรสฺส อปทานํ สมตฺตํ




สตฺตมํ วตฺถทายกตฺเถราปทานํ
ปกฺขิชาโต ตทา อาสึ สุปณฺโณ ครุฬาธิโป
อทฺทสํ วิรชํ พุทฺธํ คจฺฉนฺตํ คนฺธมาทนํ
ชหิตฺวา ครุฬวณฺณํ มาณวตฺตํ อราธยึ
เอกวตฺถํ มยา ทินฺนํ ทิปทินฺทสฺส ตาทิโน
ตญฺจ ทุสฺสํ ปฏิคฺคยฺห พุทฺโธ โลกคฺคนายโก
อนฺตลิกฺเข ฐิโต สตฺถา อิมา คาถา อภาสถ
อิมินา วตฺถทาเนน จิตฺตสฺส ปณิธีหิ จ
ปหาย ครุฬโยนึ เทวโลเก รมิสฺสติ
อตฺถทสฺสี ตุ ภควา โลกเชฏฺโฐ นราสโภ
วตฺถทานํ ปสํสิตฺวา ปกฺกามิ อุตฺตรามุโข
ภเว นิพฺพตฺตมานมฺหิ โหนฺติ เม วตฺถสมฺปทา
อากาเส ฉทนํ โหติ วตฺถทานสฺสิทํ ผลํ
อรุณสา สตฺต ชนา จกฺกวตฺตี มหพฺพลา
ฉตฺตึสติมฺหิ อาสึสุ กปฺปมฺหิ มนุชาธิปา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา วตฺถทายโก เถโร อิมา คาถาโย
อภาสิตฺถาติ
วตฺถทายกตฺเถรสฺส อปทานํ สมตฺตํ



อฏฺฐมํ อมฺพทายกตฺเถราปทานํ
อโนมทสฺสี ภควา นิสินฺโน ปพฺพตนฺตเร
เมตฺตาย อผริ โลเก อปฺปมาเณ นิรูปธิ
กปิ อหํ ตทา อาสึ หิมวนฺเต นคุตฺตเม
ทิสฺวา อโนมมธิกํ พุทฺเธ จิตฺตํ ปสาทยึ
อวิทูเร หิมวนฺตสฺส อมฺพาสุํ ผลิโน ตทา
ตโต ปกฺกํ คเหตฺวาน อมฺพํ สมธุกํ อทํ
ตมฺเม พุทฺโธ วิยากาสิ อโนมทสฺสี มหามุนิ
อิมินา มธุทาเนน อมฺพปาเนน จูภยํ
สตฺตปญฺญาสกปฺปานิ เทวโลเก รมิสฺสติ
อวเสเสสุ กปฺเปสุ โวกิณฺณํ สํสริสฺสติ
เขเปตฺวา ปาปกํ กมฺมํ ปริปกฺกาย วุทฺธิยา
วินิปาตาทิหาคนฺตฺวา กิเลเส ฌาปยิสฺสติ
ทเมน อุตฺตเมนาหํ ทมิโตมฺหิ มเหสินา
ปตฺโตมฺหิ อจลํ ฐานํ หิตฺวา ชยปราชยํ
สตฺตสตฺตติกปฺปสเต อมฺพฏฺฐชยนามกา
จตุทฺทสา เต ราชาโน จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ




อิตฺถํ สุทํ อายสฺมา อมฺพทายโก เถโร อิมา คาถาโย
อภาสิตฺถาติ
อมฺพทายกตฺเถรสฺส อปทานํ สมตฺตํ
นวมํ สุมนตฺเถราปทานํ
สุมโน นาม นาเมน มาลากาโร อหํ ตทา
อทฺทสํ วิรชํ พุทฺธํ โลกาหุติปฏิคฺคหํ
อุโภหตฺเถหิ ปคฺคยฺห สุมนํ ปุปฺผมุตฺตมํ
พุทฺธสฺส อภิโรเปสึ สิขิโน โลกพนฺธุโน
อิมาย ปุปฺผปูชาย เจตนาปณิธีหิ จ
ทุคฺคตึ นาภิชานามิ พุทฺธปูชายิทํ ผลํ
เอกตฺตึเส อิโต กปฺเป ยํ ปุปฺผมภิโรปยึ
ทุคฺคตึ นาภิชานามิ พุทฺธปูชายิทํ ผลํ
ฉพฺพีสติมฺหิ กปฺปมฺหิ จตฺตารสฺสุ มหายสา
สตฺตรตนสมฺปนฺนา ราชาโน จกฺกวตฺติโน
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สุมโน เถโร อิมา คาถาโย
อภาสิตฺถาติ
สุมนตฺเถรสฺส อปทานํ สมตฺตํ



ทสมํ ปุปฺผจงฺโกฏิยตฺเถราปทานํ
อภีตรูปํ สีหํว ครุฬคฺคํว ปกฺขินํ
พฺยคฺฆสุภํว ปวรํ อภิชาตํว เกสรึ
สิขึ ติโลกสรณํ อเนญฺชํ อปราชิตํ
นิสินฺนํ มรณานคฺคํ ภิกฺขุสงฺฆปุรกฺขตํ
จงฺโกฏเก ฐเปตฺวาน อโนชํ ปุปฺผมุตฺตมํ
มหาจงฺโกฏเกเนว พุทฺธเสฏฺฐํ สโมกิรึ
เตน จิตฺตปฺปสาเทน ทิปทินฺท นราสภ
ปตฺโตมฺหิ อจลํ ฐานํ หิตฺวา ชยปราชยํ
เอกตฺตึเส อิโต กปฺเป ยํ กมฺมมกรึ ตทา
ทุคฺคตึ นาภิชานามิ พุทฺธปูชายิทํ ผลํ
สมฺปุณฺเณ ตึสกปฺปมฺหิ เทวภูติสนามกา
สตฺตรตนสมฺปนฺนา ปญฺจาสุํ จกฺกวตฺติโน
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปุปฺผจงฺโกฏิโย เถโร อิมา คาถาโย
อภาสิตฺถาติ
ปุปฺผจงฺโกฏิยตฺเถรสฺส อปทานํ สมตฺตํ



อุทฺทานํ
สกจิตฺตํ อโถ ปุปฺผิ ปจฺจาภิคมเนน จ
ปรปฺปสาทภิสโท สุจินฺติ วตฺถทายโก
อมฺพทายิ จ สุมโน ปุปฺผจงฺโกฏิโยปิจ
คาเถกสตฺตติ วุตฺตา คณิตา อตฺถทสฺสิติ
สกจิตฺตนิยวคฺโค สตฺตโม

อฏฺฐโม นาคสมาลวคฺโค
ปฐมํ นาคสมาลตฺเถราปทานํ
อาปาฏลึ อหํ ปุปฺผํ อุชฺฌิตํ สุมหาปเถ
ถูปมฺหิ อภิโรเปสึ สิขิโน โลกพนฺธุโน
เอกตฺตึเส อิโต กปฺเป ยํ กมฺมมกรึ ตทา
ทุคฺคตึ นาภิชานามิ ถูปปูชายิทํ ผลํ
อิโต ปณฺณรเส กปฺเป ปุปฺผิโย นาม ขตฺติโย
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา นาคสมาโล เถโร อิมา คาถาโย
อภาสิตฺถาติ
นาคสมาลตฺเถรสฺส อปทานํ สมตฺตํ




ทุติยํ ปทสญฺญกตฺเถราปทานํ
อกฺกนฺตญฺจ ปทํ ทิสฺวา ติสฺสสฺสาทิจฺจพนฺธุโน
หฏฺโฐ หฏฺเฐน จิตฺเตน ปเท จิตฺตํ ปสาทยึ
เทฺวนวุเต อิโต กปฺเป ยํ สญฺญมลภึ ตทา
ทุคฺคตึ นาภิชานามิ ปทสญฺญายิทํ ผลํ
อิโต สตฺตมเก กปฺเป สุเมโธ นาม ขตฺติโย
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปทสญฺญโก เถโร อิมา คาถาโย
อภาสิตฺถาติ
ปทสญฺญกตฺเถรสฺส อปทานํ สมตฺตํ
ตติยํ สุสญฺญกตฺเถราปทานํ
ทุมคฺเค ปํสุกูลิกํ ลคฺคํ ทิสฺวาน สตฺถุโน
ตโตหํ อญฺชลึ กตฺวา ปํสุกูลํ อวนฺทิหํ
เทฺวนวุเต อิโต กปฺเป ยํ กมฺมมกรึ ตทา
ทุคฺคตึ นาภิชานามิ ปํสุสญฺญายิทํ ผลํ



อิโต จตุตฺถเก กปฺเป ทุมหโร สุ ขตฺติโย
จาตุรนฺโต วิชิตาวี จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สุสญฺญโก เถโร อิมา คาถาโย
อภาสิตฺถาติ
สุสญฺญกตฺเถรสฺส อปทานํ สมตฺตํ
จตุตฺถํ ภิสาลุวทายกตฺเถราปทานํ
กานนํ วนโมคฺคยฺห วสามิ ปวเน อหํ
วิปสฺสึ อทฺทสํ พุทฺธํ อาหุตีนํ ปฏิคฺคหํ
ภิสาลุวญฺจ ปาทาสึ อุทกํ หตฺถโธวนํ
วนฺทิตฺวา สิรสา ปาเท ปกฺกามิ อุตฺตรามุโข
เอกนวุเต อิโต กปฺเป ภิสาลุวํ อทํ ตทา
ทุคฺคตึ นาภิชานามิ ปุญฺญกมฺมสฺสิทํ ผลํ
อิโต จ ตติเย กปฺเป ภิสสมฺมตขตฺติโย
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ




อิตฺถํ สุทํ อายสฺมา ภิสาลุวทายโก เถโร อิมา คาถาโย
อภาสิตฺถาติ
ภิสาลุวทายกตฺเถรสฺส อปทานํ สมตฺตํ
ฉฏฺฐมํ ภาณวารํ
ปญฺจมํ เอกสญฺญกตฺเถราปทานํ
ขณฺโฑ นามาสิ นาเมน วิปสฺสิสฺสคฺคสาวโก
เอกา ภิกฺขา มยา ทินฺนา โลกาหุติปฏิคฺคโห
เตน จิตฺตปฺปสาเทน ทิปทินฺท นราสภ
ทุคฺคตึ นาภิชานามิ เอกภิกฺขายิทํ ผลํ
จตฺตาฬีเส อิโต กปฺเป วรุโณ นาม ขตฺติโย
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา เอกสญฺญโก เถโร อิมา คาถาโย
อภาสิตฺถาติ
เอกสญฺญกตฺเถรสฺส อปทานํ สมตฺตํ
ฉฏฺฐํ ติณสนฺถารทายกตฺเถราปทานํ
หิมวนฺตสฺส อวิทูเร มหาชาตสฺสโร อหุ
สตฺตปตฺเตหิ สญฺฉนฺโน นานาสกุณมาลโย



ตมฺหิ นฺหาตฺวา จ ปิตฺวา จ อวิทูเร วสามหํ
อทฺทสํ สมณานคฺคํ คจฺฉนฺตํ อนิลญฺชเส
มม สงฺกปฺปมญฺญาย สตฺถา โลเก อนุตฺตโร
อพฺภโต โอโรหิตฺวาน ภูมิยํ ฐาติ ตาวเท
ลายเนน ติณํ คยฺห นิสีทนมทาสหํ
นิสีทิ ภควา ตตฺถ ติโลกปติ นายโก
สกํ จิตฺตํ ปสาเทตฺวา อวนฺทึ โลกนายกํ
อุกฺกุฏิโก อวสกฺขิ นิชฺฌายนฺโต มหามุนึ
เตน จิตฺตปฺปสาเทน นิมฺมานํ อุปปชฺชหํ
ทุคฺคตึ นาภิชานามิ สนฺถารสฺส อิทํ ผลํ
อิโต ทุติยเก กปฺเป มิตฺตสมฺมตขตฺติโย
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ติณสนฺถารทายโก เถโร อิมา คาถาโย
อภาสิตฺถาติ
ติณสนฺถารทายกตฺเถรสฺส อปทานํ สมตฺตํ
สตฺตมํ สุจิทายกตฺเถราปทานํ
ตึสกปฺปสหสฺสมฺหิ สมฺพุทฺโธ โลกนายโก
สุเมโธ นาม นาเมน ทฺวตฺตึสวรลกฺขโณ





ตสฺส กญฺจนวณฺณสฺส ทิปทินฺทสฺส ตาทิโน
ปญฺจ สูจี มยา ทินฺนา สิพฺพนตฺถาย จีวรํ
เตเนว สูจิทาเนน นิปุณตฺถวิปสฺสกํ
ติกฺขลหุญฺจ ผาสุญฺจ ญาณํ เม อุปปชฺชถ
กิเลสา ฌาปิตา มยฺหํ ภวา สพฺเพ สมูหตา
ธาเรมิ อนฺติมํ เทหํ สมฺมาสมฺพุทฺธสาสเน
ทิปทาธิปติ นาม ราชาโน จตุโร อหุํ
สตฺตรตนสมฺปนฺนา จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สูจิทายโก เถโร อิมา คาถาโย
อภาสิตฺถาติ
สูจิทายกตฺเถรสฺส อปทานํ สมตฺตํ
อฏฺฐมํ ปาฏลิปุปฺผิยตฺเถราปทานํ
สุวณฺณวณฺณํ สมฺพุทฺธํ คจฺฉนฺตํ อนฺตราปเณ
กญฺจนคฺฆิยสงฺกาสํ ทฺวตฺตึสวรลกฺขณํ
เสฏฺฐิปุตฺโต ตทา อาสึ สุขุมาโล สุเข ฐิโต
อุจฺฉงฺเค ปาฏลีปุปฺผํ กตฺวา ตํ อภิโรปยึ



หฏฺโฐ หฏฺเฐน จิตฺเตน ปุปฺเผหิ อภิปูชยึ
ติสฺสํ โลกวิทุํ นาถํ นรเทวํ นมสฺสิหํ
เทฺวนวุเต อิโต กปฺเป ยํ กมฺมมกรึ ตทา
ทุคฺคตึ นาภิชานามิ ปุปฺผปูชายิทํ ผลํ
อิโต เตสฏฺฐิกปฺปมฺหิ อภิสมฺมตนามโก
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปาฏลิปุปฺผิโย เถโร อิมา คาถาโย
อภาสิตฺถาติ
ปาฏลิปุปฺผิยตฺเถรสฺส อปทานํ สมตฺตํ
นวมํ ฐิตญฺชลิยตฺเถราปทานํ
มิคลุทฺโธ ปุเร อาสึ อรญฺเญ กานเน อหํ
ตตฺถทฺทสาสึ สมฺพุทฺธํ พตฺตึสวรลกฺขณํ
ตตฺถาหํ อญฺชลึ กตฺวา ปกฺกามึ ปาจินามุโข
อวิทูเร นิสินฺนสฺส นิยเต ปณฺณสนฺถเร
ตโต เม อสนีปาโต มตฺถเก นิปตี ตทา
โสหํ มรณกาลมฺหิ อกาสึ ปุนรญฺชลึ



เทฺวนวุเต อิโต กปฺเป อญฺชลึ อกรึ ตทา
ทุคฺคตึ นาภิชานามิ อญฺชลิสฺส อิทํ ผลํ
จตุปณฺณาสกปฺปมฺหิ มิคเกตุสนามโก
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ฐิตญฺชลิโย เถโร อิมา คาถาโย
อภาสิตฺถาติ
ฐิตญฺชลิยตฺเถรสฺส อปทานํ สมตฺตํ
ทสมํ ตีณิปทุมิยตฺเถราปทานํ
ปทุมุตฺตโร นาม ชิโน สพฺพธมฺมาน ปารคู
ทนฺโต ทนฺตปริวุโต นครา นิกฺขมี ตทา
นคเร หํสวติยา อโหสึ มาลิโก ตทา
ยํ ตตฺถ อุตฺตมํ ตีณิ ปทุมปุปฺผานิ อคฺคหึ
อทฺทสํ วิรชํ พุทฺธํ ปฏิมคฺคนฺตราปเณ
สห ทิสฺวาน สมฺพุทฺธํ เอวํ จินฺเตสหํ ตทา
กึ เม อิเมหิ ปุปฺเผหิ รญฺโญ อุปฏฺฐิเตหิ เม
คามํ วา คามเขตฺตํ วา สหสฺสํ วา ลเภยฺยหํ



อทนฺตทมกํ วีรํ สพฺพสตฺตสุขาวหํ
โลกนาถํว ปูเชตฺวา ลจฺฉามิ อมตนฺธนํ
เอวาหํ จินฺตยิตฺวาน สกํ จิตฺตํ ปสาทยึ
ตีณิ โลหิตเก คยฺห อากาเส อุกฺขิปึ ตทา
มยา อุกฺขิตฺตมตฺตมฺหิ อากาเส ปตฺถรึสุ เต
ธารึสุ มตฺถเก ตตฺถ อุทฺธํวณฺฏา อโธมุขา
เย เกจิ มนุชา ทิสฺวา อุกฺกุฏฺฐึ สมฺปวตฺตยุํ
เทวตา อนฺตลิกฺขมฺหิ สาธุการํ ปวตฺตยุํ
อจฺเฉรํ โลเก อุปฺปนฺนํ พุทฺธเสฏฺฐสฺส วาหสา
สพฺเพ ธมฺมํ สุณิสฺสาม ปุปฺผานํ วาหสา มยํ
ปทุมุตฺตโร โลกวิทู อาหุตีนํ ปฏิคฺคโห
วีถิยญฺหิ ฐิโต สนฺโต อิมา คาถา อภาสถ
โย โส พุทฺธํ อปูเชสิ รตฺตปทุเมหิ มาณโว
ตมหํ กิตฺตยิสฺสามิ สุณาถ มม ภาสโต
ตึสกปฺปสหสฺสานิ เทวโลเก รมิสฺสติ
ตึสกฺขตฺตุญฺจ เทวินฺโท เทวรชฺชํ กริสฺสติ
มหาวิตฺถาริกํ นาม พฺยมฺหํ เหสฺสติ ตาวเท
ติโยชนสตุพฺพิทฺธํ ทิยฑฺฒสตวิตฺถตํ
จตฺตาริ สตสหสฺสานิ นิยฺยุหา จ สุมาปิตา
กูฏาคารวรูเปตา มหาสยนมณฺฑิตา




โกฏิสตสหสฺสาโย ปริวาเรสฺสนฺติ อจฺฉรา
กุสลา นจฺจคีตสฺส วาทิเต จ ปทกฺขิณา
เอตาทิเส พฺยมฺหวเร นารีคณสมากุเล
วสฺสิสฺสติ ปุปฺผวสฺโส ทิพฺโพ โลหิตโก ตทา
ภิตฺติขีเล นาคทนฺเต ทฺวารพาเห จ โตรเณ
จกฺกมตฺตา โลหิตกา โอลมฺพิสฺสนฺติ ตาวเท
ปตฺเตน ปตฺตสญฺฉนฺเน อนฺโต พฺยมฺหวเร อิมํ
อตฺถริตฺวา ปารุปิตฺวา ตุวฏฺฏิสฺสนฺติ ตาวเท
ภวนํ ปริวาเรตฺวา สมนฺตา สตโยชนํ
เต วิสุทฺธา โลหิตกา ทิพฺพคนฺธํ ปวายเร
ปญฺจสตฺตติกฺขตฺตุญฺจ จกฺกวตฺติ ภวิสฺสติ
ปเทสรชฺชํ วิปุลํ คณนาโต อสงฺขยํ
สมฺปตฺติโย ทุเว ภุตฺวา อนีติ อนุปทฺทโว
สมฺปตฺเต ปริโยสาเน นิพฺพานํ ปาปุณิสฺสติ
สุทิฏฺโฐ วต เม พุทฺโธ วาณิชฺชมุปโยชิตํ
ปทุมานิ ตีณิ ปูเชตฺวา อนุโภสินฺติสมฺปทา
อชฺช เม ธมฺมปตฺตสฺส วิปฺปมุตฺตสฺส สพฺพโส
สุปุปฺผิตํ โลหิตกํ ธารยิสฺสติ มตฺถเก
มม กมฺมํ กเถนฺตสฺส ปทุมุตฺตรสตฺถุโน
สตปาณสหสฺสานํ ธมฺมาภิสมโย อหุ




สตสหสฺเส อิโต กปฺเป ยํ พุทฺธมภิปูชยึ
ทุคฺคตึ นาภิชานามิ ติณฺณํ ปทุมานิทํ ผลํ 
กิเลสา ฌาปิตา มยฺหํ ภวา สพฺเพ สมูหตา
สพฺพาสวา ปริกฺขีณา นตฺถิ ทานิ ปุนพฺภโว
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ตีณิปทุมิโย เถโร อิมา คาถาโย
อภาสิตฺถาติ
ตีณิปทุมิยตฺเถรสฺส อปทานํ สมตฺตํ
อุทฺทานํ
นาคสมาโล ปทสญฺญี สุสญฺญาลุวทายโก
เอกสญฺญี ติณทโท สูจี ปาฏลิปุปฺผิโย
ฐิตญฺชลี ติปทุมี คาถาโย ปญฺจสตฺตติ
นาคสมาลวคฺโค อฏฺฐโม




นวโม ติมิรปุปฺผิยวคฺโค
ปฐมํ ติมิรปุปฺผิยตฺเถราปทานํ
จนฺทภาคานทีตีเร อนุโสตํ วชามหํ
นิสินฺนํ สมณํ ทิสฺวา วิปฺปสนฺนมนาวิลํ
ตสฺส จิตฺตํ ปสาเทสี เอวํ จินฺเตสหํ ตทา
ตารยิสฺสติ ติณฺโณยํ ทนฺโตยํ ทมยิสฺสติ
อสฺสาสิสฺสติ อสฺสตฺโถ สนฺโต จ สมยิสฺสติ
โมจยิสฺสติ มุตฺโต จ นิพฺพาเปสฺสติ นิพฺพุโต
เอวาหํ จินฺตยิตฺวาน สิทฺธตฺถสฺส มเหสิโน
คเหตฺวา ติมิรปุปฺผํ มตฺถเก โอกิรึ ตทา
อญฺชลึ ปคฺคเหตฺวาน กตฺวา จ นํ ปทกฺขิณํ
วนฺทิตฺวา สตฺถุโน ปาเท ปกฺกามึ อปรํ ทิสํ
อจิรํ คตมตฺตํ มํ มิคราชา อปีฬยิ
ปปาตมนุคจฺฉนฺโต ตตฺเถว ปปตึ อหํ
จตุนวุเต อิโต กปฺเป ยํ ปุปฺผมภิโรปยึ
ทุคฺคตึ นาภิชานามิ พุทฺธปูชายิทํ ผลํ
ฉปฺปญฺญาสมฺหิ กปฺปมฺหิ สตฺเตวาสุํ มหารหา
สตฺตรตนสมฺปนฺนา จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม




ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ติมิรปุปฺผิโย เถโร อิมา คาถาโย
อภาสิตฺถาติ
ติมิรปุปฺผิยตฺเถรสฺส อปทานํ สมตฺตํ
ทุติยํ คตสญฺญกตฺเถราปทานํ
ชาติยา สตฺตวสฺโสหํ ปพฺพชึ อนคาริยํ
อวนฺทึ สตฺถุโน ปาเท วิปฺปสนฺเนน เจตสา
สตฺตนงฺคลกิปุปฺเผ อากาเส อุกฺขิปึ อหํ
ติสฺสพุทฺธํ สมุทฺทิสฺส อนนฺตคุณสาครํ
สุคตานุคตํ มคฺคํ ปูเชตฺวา หฏฺฐมานโส
อญฺชลิญฺจ ตทากาสึ ปสนฺโน เสหิ ปาณิหิ
เทฺวนวุเต อิโต กปฺเป ยํ กมฺมมกรึ ตทา
ทุคฺคตึ นาภิชานามิ พุทฺธปูชายิทํ ผลํ
อิโต อฏฺฐมเก กปฺเป ตโย อคฺคิสิขา อหุ
สตฺตรตนสมฺปนฺนา จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉกตา กตํ พุทฺธสฺส สาสนนฺติ
อิตฺถํ สุทํ อายสฺมา คตสญฺญโก เถโร อิมา คาถาโย
อภาสิตฺถาติ
คตสญฺญกตฺเถรสฺส อปทานํ สมตฺตํ


ตติยํ นิปนฺนญฺชลิกตฺเถราปทานํ
รุกฺขมูเล นิสินฺโนหํ พฺยาธิโต ปรเมนหํ
ปรมการุญฺญปตฺโตมฺหิ อรญฺเญ กานเน พฺรหา
อนุกมฺปํ อุปาทาย ติสฺโส สตฺถา อุเปติ มํ
โสหํ นิปนฺนโก สนฺโต สิเร กตฺวาน อญฺชลึ
ปสนฺนจิตฺโต สุมโน สพฺพสตฺตานมุตฺตมํ
สมฺพุทฺธํ อภิวาเทตฺวา ตตฺถ กาลํ กโต อหํ
เทฺวนวุเต อิโต กปฺเป ยํ วนฺทึ ปุริสุตฺตมํ
ทุคฺคตึ นาภิชานามิ วนฺทนาย อิทํ ผลํ
อิโต ปญฺจมเก กปฺเป ปญฺเจวาสุํ มหาสิขา
สตฺตรตนสมฺปนฺนา จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา นิปนฺนญฺชลิโก เถโร อิมา คาถาโย
อภาสิตฺถาติ
นิปนฺนญฺชลิกตฺเถรสฺส อปทานํ สมตฺตํ
จตุตฺถํ อโธปุปฺผิยตฺเถราปทานํ
อภิภู นาม โส ภิกฺขุ สิขิโน อคฺคสาวโก
มหานุภาโว เตวิชฺโช หิมวนฺตํ อุปาคมิ



อหํ ปิ หิมวนฺตมฺหิ รมณียสฺสเม อิสิ
วสามิ อปฺปมญฺญาสุ อิทฺธีสุ จ ตทา วสี
ปกฺขิชาโต วิยากาเส ปพฺพตํ อภิปตฺถยึ
อโธปุปฺผํ คเหตฺวาน อาคจฺฉึ ปพฺพตํ อหํ
สตฺต ปุปฺผานิ คณฺหิตฺวา มตฺถเก โอกิรึ อหํ
อาโลกิโต จ วีเรน ปกฺกามึ ปาจินามุโข
อาวาสํ อภิสชฺโฌสึ ปตฺวาน อสฺสมํ อหํ
ขาริหารํ คเหตฺวาน ปายาสึ ปพฺพตนฺตรํ
อชคโรปิ ปีเฬสิ โฆรรูโป มหพฺพโล
ปุพฺพกมฺมํ สริตฺวาน ตตฺถ กาลํ กโต อหํ
เอกตฺตึเส อิโต กปฺเป ยํ ปุปฺผมภิโรปยึ
ทุคฺคตึ นาภิชานามิ ปุปฺผปูชายิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อโธปุปฺผิโย เถโร อิมา คาถาโย
อภาสิตฺถาติ
อโธปุปฺผิยตฺเถรสฺส อปทานํ สมตฺตํ
ปญฺจมํ รํสิสญฺญกตฺเถราปทานํ
ปพฺพเต หิมวนฺตมฺหิ วาสํ กปฺเปสหํ ปุเร
อชินุตฺตรวตฺโถหํ วสามิ ปพฺพตนฺตเร




สุวณฺณวณฺณํ สมฺพุทฺธํ สตรํสีว ภาณุมํ
วนนฺตรคตํ ทิสฺวา สาลราชํว ปุปฺผิตํ
รํเส จิตฺตํ ปสาเทตฺวา วิปสฺสิสฺส มเหสิโน
ปคฺคยฺห อญฺชลึ วนฺทึ สิรสา อุกฺกุฏิโก อหํ
เอกนวุเต อิโต กปฺเป ยํ กมฺมมกรึ ตทา
ทุคฺคตึ นาภิชานามิ รํสิสญฺญายิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา รํสิสญฺญโก เถโร อิมา คาถาโย
อภาสิตฺถาติ
รํสิสญฺญกตฺเถรสฺส อปทานํ สมตฺตํ
ฉฏฺฐํ รํสิสญฺญิกตฺเถราปทานํ
ปพฺพเต หิมวนฺตมฺหิ วากจีรธโร อหํ
จงฺกมํ จ สมารุโฬฺห นิสีทึ ปาจินามุโข
ปพฺพเต สุคตํ ทิสฺวา ผุสฺสํ ฌานรตํ สทา
อญฺชลึ ปคฺคเหตฺวาน รํเส จิตฺตํ ปสาทยึ
เทฺวนวุเต อิโต กปฺเป ยํ กมฺมมกรึ ตทา
ทุคฺคตึ นาภิชานามิ รํสิสญฺญายิทํ ผลํ



ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา รํสิสญฺญิโก เถโร อิมา คาถาโย
อภาสิตฺถาติ
รํสิสญฺญิกตฺเถรสฺส อปทานํ สมตฺตํ
สตฺตมํ ผลทายกตฺเถราปทานํ
ปพฺพเต หิมวนฺตมฺหิ ขราชินธโร อหํ
ผุสฺสํ ชินวรํ ทิสฺวา ผลหตฺโถ ผลํ อทํ
ยมหํ ผลมทาสึ วิปฺปสนฺเนน เจตสา
ภเว นิพฺพตฺตมานมฺหิ ผลํ นิพฺพตฺตเต มม
เทฺวนวุเต อิโต กปฺเป ยํ ผลํ อททึ อหํ
ทุคฺคตึ นาภิชานามิ ผลทานสฺสิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ผลทายโก เถโร อิมา คาถาโย
อภาสิตฺถาติ
ผลทายกตฺเถรสฺส อปทานํ สมตฺตํ


อฏฺฐมํ สทฺทสญฺญกตฺเถราปทานํ
ปพฺพเต หิมวนฺตมฺหิ วสามิ ปณฺณสนฺถเร
ผุสฺสสฺส ธมฺมํ ภณโต สทฺเท จิตฺตํ ปสาทยึ
เทฺวนวุเต อิโต กปฺเป ยํ กมฺมมกรึ ตทา
ทุคฺคตึ นาภิชานามิ ปุญฺญกมฺมสฺสิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สทฺทสญฺญโก เถโร อิมา คาถาโย
อภาสิตฺถาติ
สทฺทสญฺญกตฺเถรสฺส อปทานํ สมตฺตํ
นวมํ โพธิสิญฺจกตฺเถราปทานํ
วิปสฺสิสฺส ภควโต มหาโพธิมโห อหุ
ปพฺพชฺชูปคโต สนฺโต อุปคญฺฉิมหํ ตทา
กุสุมฺโภทกมาทาย โพธิยา โอกิรึ อหํ
โมจยิสฺสติ โน มุตฺโต นิพฺพาเปสฺสติ นิพฺพุโต
เอกนวุเต อิโต กปฺเป ยํ โพธึ อภิสิญฺจหํ
ทุคฺคตึ นาภิชานามิ โพธิสิญฺจสฺสิทํ ผลํ



เตตฺตึเส วตฺตมานมฺหิ กปฺเป อาสุํ ชนาธิปา
อุทกาเสจนา นาม อฏฺเฐเต จกฺกวตฺติโน
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา โพธิสิญฺจโก เถโร อิมา คาถาโย
อภาสิตฺถาติ
โพธิสิญฺจกตฺเถรสฺส อปทานํ สมตฺตํ
ทสมํ ปทุมปุปฺผิยตฺเถราปทานํ
โปกฺขรวนํ ปวิฏฺโฐ ภญฺชนฺโต ปทุมานหํ
อทฺทสํ ผุสฺสสมฺพุทฺธํ ทฺวตฺตึสวรลกฺขณํ
ปทุมปุปฺผํ คเหตฺวาน อากาเส อุกฺขิปึ อหํ
ปาปกมฺมํ สริตฺวาน ปพฺพชึ อนคาริยํ
ปพฺพชิตฺวาน กาเยน มนสา สํวุเตน จ
วจีทุจฺจริตํ หิตฺวา อาชีวํ ปริโสธยึ
เทฺวนวุเต อิโต กปฺเป ยํ ปุปฺผมภิโรปยึ
ทุคฺคตึ นาภิชานามิ พุทฺธปูชายิทํ ผลํ
ปทุมภาสนามาว อฏฺฐารส มหีปตี
อฏฺฐารเสสุ กปฺเปสุ อฏฺฐตาฬีสมาสึสุ



ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปทุมปุปฺผิโย เถโร อิมา คาถาโย
อภาสิตฺถาติ
ปทุมปุปฺผิยตฺเถรสฺส อปทานํ สมตฺตํ
อุทฺทานํ
ติมิรํ นงฺคลิปุปฺผี นิปนฺนญฺชลิโก อโธ
เทฺว รํสิสญฺญิ ผลโท สทฺทสญฺญี จ เสจโก
ปทุมปุปฺผี จ คาถาโย ฉปญฺญาสา ปกิตฺติตา
ติมิรปุปฺผิยวคฺโค นวโม

ทสโม สุธาวคฺโค
ปฐมํ สุธาปิณฺฑิยตฺเถราปทานํ
ปูชารเห ปูชยโต พุทฺเธ ยทิจ สาวเก
ปปญฺจสมติกฺกนฺเต ติณฺณโสกปริทฺทเว
เต ตาทิเส ปูชยโต นิพฺพุเต อกุโตภเย
น สกฺกา ปุญฺญํ สงฺขาตุํ อิเมตฺตมปิ เกนจิ
จตุนฺนมฺปิ จ ทีปานํ อิสฺสรํ โยธ การเย
เอติสฺสา ปูชนาเยตํ กลํ นาคฺฆติ โสฬสึ



สิทฺธตฺถสฺส นรคฺคสฺส เจติเย อิฏฺฐกนฺตเร
สุธาปิณฺโฑ มยา ทินฺโน วิปฺปสนฺเนน เจตสา
จตุนวุเต อิโต กปฺเป ยํ กมฺมมกรึ ตทา
ทุคฺคตึ นาภิชานามิ ปฏิสงฺขารสฺสิทํ ผลํ
อิโต ตึสติกปฺปมฺหิ ปฏิสงฺขารสวฺหยา
สตฺตรตนสมฺปนฺนา เตรส จกฺกวตฺติโน
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สุธาปิณฺฑิโย เถโร อิมา คาถาโย
อภาสิตฺถาติ
สุธาปิณฺฑิยตฺเถรสฺส อปทานํ สมตฺตํ
ทุติยํ สุปีฐิยตฺเถราปทานํ
ติสฺสสฺส โลกนาถสฺส สุทฺธปีฐํ อทาสหํ
หฏฺโฐ หฏฺเฐน จิตฺเตน พุทฺธสฺสาทิจฺจพนฺธุโน
อฏฺฐตึเส อิโต กปฺเป ราชา อาสึ มหารุจิ
โภโค จ วิปุโล อาสิ สยนญฺจ อนปฺปกํ
ปีฐํ พุทฺธสฺส ทตฺวาน วิปฺปสนฺเนน เจตสา
อนุโภมิ สกํ กมฺมํ ปุพฺเพ สุกตมตฺตโน



เทฺวนวุเต อิโต กปฺเป ยํ ปีฐํ อททึ ตทา
ทุคฺคตึ นาภิชานามิ ปีฐทานสฺสิทํ ผลํ
อฏฺฐตึเส อิโต กปฺเป ตโย เต จกฺกวตฺติโน
รุจิ อุปรุจิ เจว มหารุจิ ตติยโก
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สุปีฐิโย เถโร อิมา คาถาโย
อภาสิตฺถาติ
สุปีฐิยตฺเถรสฺส อปทานํ สมตฺตํ
ตติยํ อฑฺฒเจลกตฺเถราปทานํ
ติสฺสสฺสาหํ ภควโต อุปฑฺฒทุสฺสมทาสหํ
ปรมการุญฺญปตฺโตมฺหิ ทุคฺคเตน สมปฺปิโต
อุปฑฺฒทุสฺสํ ทตฺวาน กปฺปํ สคฺคมฺหิ โมทหํ
อวเสเสสุ กปฺเปสุ กุสลญฺจกริมหํ
เทฺวนวุเต อิโต กปฺเป ยํ ทุสฺสมททึ ตทา
ทุคฺคตึ นาภิชานามิ ทุสฺสทานสฺสิทํ ผลํ
เอกปญฺญาสกปฺปมฺหิ ราชาโน จกฺกวตฺติโน
สมนฺตาโอทนา นาม ขตฺติยาสุํ ชนาธิปา





ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อฑฺฒเจลโก เถโร อิมา คาถาโย
อภาสิตฺถาติ
อฑฺฒเจลกตฺเถรสฺส อปทานํ สมตฺตํ
จตุตฺถํ สูจิทายกตฺเถราปทานํ
กมฺมาโรหํ ปุเร อาสึ พนฺธุมายํ ปุรุตฺตเม
สูจิทานํ มยา ทินฺนํ วิปสฺสิสฺส มเหสิโน
วชิรคฺคสมญฺญาณํ โหติ กมฺเมน ตาทิสํ
วิราโคมฺหิ วิมุตฺโตมฺหิ ปตฺโตมฺหิ อาสวกฺขยํ
อตีตา จ ภวา สพฺเพ วตฺตมานา จ อนาคตา
ญาเณน วิจินึ สพฺพํ สูจิทานสฺสิทํ ผลํ
เอกนวุเต อิโต กปฺเป สตฺตาสุํ วชิราสมา
สตฺตรตนสมฺปนฺนา จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเมว
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สูจิทายโก เถโร อิมา คาถาโย
อภาสิตฺถาติ
สูจิทายกตฺเถรสฺส อปทานํ สมตฺตํ



ปญฺจมํ คนฺธมาลิยตฺเถราปทานํ
สิทฺธตฺถสฺส ภควโต คนฺธถูปํ อกาสหํ
สุมเนหิ ปฏิจฺฉนฺนํ พุทฺธานุจฺฉวิกํ อหํ
กญฺจนคฺฆิยสงฺกาสํ พุทฺธํ โลกคฺคนายกํ
อินฺทีวรํว ชลิตํ อาทิตฺตํว หุตาสนํ
พฺยคฺฆุสภํว ปวรํ อภิชาตํว เกสรึ
นิสินฺนํ สมณานคฺคํ ภิกฺขุสงฺฆปุรกฺขตํ
วนฺทิตฺวา สตฺถุโน ปาเท ปกฺกามึ อุตฺตรามุโข
จตุนวุเต อิโต กปฺเป คนฺธมาลํ ยโต อทํ
พุทฺเธ กตสฺส การสฺส ผเลนาหํ วิเสสโต
ทุคฺคตึ นาภิชานามิ พุทฺธปูชายิทํ ผลํ
จตฺตาฬีสมฺหิ เอกูเน กปฺเป อาสึสุ โสฬส
เทวคนฺธสนามา เต ราชาโน จกฺกวตฺติโน
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา คนฺธมาลิโย เถโร อิมา คาถาโย
อภาสิตฺถาติ
คนฺธมาลิยตฺเถรสฺส อปทานํ สมตฺตํ


ฉฏฺฐํ ติปุปฺผิยตฺเถราปทานํ
มิคลุทฺโธ ปุเร อาสึ อรญฺเญ กานเน พฺรหา
ปาฏลึ หริตํ ทิสฺวา ตีณิ ปุปฺผานิ โอกิรึ
สุกฺขปณฺณานิ คณฺหิตฺวา พหิ ฉฑฺเฑสหํ ตทา
อนฺโตสุทฺธํ พหิสุทฺธํ วิมุตฺตํ จ อนาสวํ
สมฺมุขา วิย สมฺพุทฺธํ วิปสฺสึ โลกนายกํ
ปาฏลึ อภิวาเทตฺวา ตตฺถ กาลํ กโต อหํ
เอกนวุเต อิโต กปฺเป ยํ โพธึ อภิปูชยึ
ทุคฺคตึ นาภิชานามิ โพธิปูชายิทํ ผลํ
สมนฺตปาสาทิกา นาม เตรสาสึสุ ราชิโน
อิโต ตึสติกปฺปมฺหิ จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ติปุปฺผิโย เถโร อิมา คาถาโย
อภาสิตฺถาติ
ติปุปฺผิยตฺเถรสฺส อปทานํ สมตฺตํ




สตฺตมํ มธุปิณฺฑิกตฺเถราปทานํ
วิวเน กานเน ทิสฺวา อปฺปสทฺเท นิรากุเล
สิทฺธตฺถํ อิสินํ เสฏฺฐํ อาหุตีนํ ปฏิคฺคหํ
นิพฺพุติตํ มหานาคํ นิสภาชานิยํ ยถา
โอสธีว วิโรจนฺตํ เทวสงฺฆนมสฺสิตํ
วิตฺติ เม ปาหุนา ตาว ญาณํ อุปฺปชฺชิ ตาวเท
วุฏฺฐิตสฺส สมาธิมฺหา มธธ ทตฺวาน สตฺถุโน
สิทฺธตฺถสฺส ภควโต วิปปสนฺเนน เจตสา
วนฺทิตฺวา สิรสา ปาเท ปกฺกามึ ปาจินามุโข
จตุตฺตึสมฺหิ กปฺปมฺหิ ราชา อาสึ สุทสฺสโน
มธุภึเสหิ สวติ โภชนมฺหิ จ ตาวเท
มธุวสฺสํ ปวสฺสิตฺถ ปุพฺพกมฺมสฺสิทํ ผลํ
จตุนวุเต อิโต กปฺเป ยํ มธธ อททึ ตทา
ทุคฺคตึ นาภิชานามิ มธุทานสฺสิทํ ผลํ
จตุตฺตึเส อิโต กปฺเป จตฺตาโร เต สุทสฺสนา
สตฺตรตนสมฺปนฺนา จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิ จ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ




อิตฺถํ สุทํ อายสฺมา มธุปิณฺฑิโก เถโร อิมา คาถาโย
อภาสิตฺถาติ
มธุปิณฺฑิกตฺเถรสฺส อปทานํ สมตฺตํ
อฏฺฐมํ เสนาสนทายกตฺเถราปทานํ
สิทฺธตฺถสฺส ภควโต อทาสึ ปณฺณสนฺถรํ
สมนฺตา อุปการญฺจ กุสุมํ โอกิรึ อหํ
ปาสาเท จ คุหํ รมฺมํ อนุโภมิ มหารหํ
มหคฺฆานิ จ ปุปฺผานิ สยเนภิวสฺสนฺติ เม
สยเนหํ ตุวฏฺฏามิ วิจิตฺเต ปุปฺผสนฺถเต
ปุปฺผวุฏฺฐิ จ สยเน อภิวสฺสติ ตาวเท
จตุนวุเต อิโต กปฺเป อทาสึ ปณฺณสนฺถรํ
ทุคฺคตึ นาภิชานามิ สนฺถรสฺส อิทํ ผลํ
ฐิตาสนฺถารกา นาม สตฺเตเต จกฺกวตฺติโน
อิโต เต ปญฺจเม กปฺเป อุปฺปชฺชึสุ ชนาธิปา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา เสนาสนทายโก เถโร อิมา คาถาโย
อภาสิตฺถาติ
เสนาสนทายกตฺเถรสฺส อปทานํ สมตฺตํ



นวมํ เวยฺยาวจฺจกตฺเถราปทานํ
วิปสฺสิสฺส ภควโต มหาปุคฺคคโณ อหุ
เวยฺยาวจฺจกโร อาสึ สพฺพกิจฺเจสุ พฺยาวโฏ
เทยฺยธมฺโม จ เม นตฺถิ สุคตสฺส มเหสิโน
อวนฺทึ สตฺถุโน ปาเท วิปฺปสนฺเนน เจตสา
เอกนวุเต อิโต กปฺเป เวยฺยาวจฺจํ อกาสหํ
ทุคฺคตึ นาภิชานามิ เวยฺยาวจฺจสฺสิทํ ผลํ
อิโต จฏฺฐมเก กปฺเป ราชา อาสึ สุจินฺติโย
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา เวยฺยาวจฺจโก เถโร อิมา คาถาโย
อภาสิตฺถาติ
เวยฺยาวจฺจกตฺเถรสฺส อปทานํ สมตฺตํ
ทสมํ พุทฺธุปฏฺฐากตฺเถราปทานํ
วิปสฺสิโน ภควโต อโหสึ สงฺขธมฺมโก
นิจฺจุปฏฺฐานยุตฺโตมฺหิ สุคตสฺส มเหสิโน



อุปฏฺฐานผลมฺปสฺสํ โลกนาถสฺส ตาทิโน
สฏฺฐิตุริยสหสฺสานิ ปริวาเรนฺติ มํ สทา
เอกนวุเต อิโต กปฺเป อุปฏฺฐหึ มหาอิสึ
ทุคฺคตึ นาภิชานามิ อุปฏฺฐานสฺสิทํ ผลํ
จตุนวุเต อิโต กปฺเป มหานิคฺโฆสนามกา
โสฬสาสึสุ ราชาโน จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา พุทฺธุปฏฺฐาโก เถโร อิมา คาถาโย
อภาสิตฺถาติ
พุทฺธุปฏฺฐากตฺเถรสฺส อปทานํ สมตฺตํ
อุทฺทานํ
สุธา ปีฐญฺจ เจลญฺจ กมฺมาโร คนฺธมาลิโย
ติปุปฺผิโย มธุ เสนา เวยฺยาวจฺโจ ว ธมฺมโก
สมสฏฺฐิญฺจ คาถาโย อสฺมึ วคฺเค ปกิตฺติตา
สุธาวคฺโค ทสโม
อถ วคฺคุทฺทานํ
พุทฺธวคฺโค หิ ปฐโม สีหาสนิ สุภูติ จ
กุณฺฑธาโน อุปาลิ จ วีชนี สกจิตฺตนี



นาคสมาโล ติมิริ สุธาวคฺเคน เต ทส
จตุทฺทสสตา คาถา ปญฺจปญฺญาสเมว จ
พุทฺธวคฺคทสกํ
ปฐมสตกํ สมตฺตํ

เอกาทสโม ภิกฺขทายิวคฺโค
ปฐมํ ภิกฺขทายกตฺเถราปทานํ
สุวณฺณวณฺณํ สมฺพุทฺธํ อาหุตีนมฺปฏิคฺคหํ
ปวนา อภินิกฺขนฺตํ วานา นิพฺพานมาคตํ
กฏจฺฉุภิกฺขปาทาสึ สิทฺธตฺถสฺส มเหสิโน
ปญฺญสฺส อุปสนฺตสฺส มหาวีรสฺส ตาทิโน
ปเทนานุปทายนฺโต นิพฺพาเปนฺตํ มหาชนํ
วิตฺติ เม ปาหุนา ตาว พุทฺธสฺสาทิจฺจพนฺธุโน
จตุนวุเต อิโต กปฺเป ยํ ทานมททึ ตทา
ทุคฺคตึ นาภิชานามิ ภิกฺขทานสฺสิทํ ผลํ
สตฺตาสีติมฺหิโต กปฺเป มหาเรณุสฺสนามกา
สตฺตรตนสมฺปนฺนา สตฺเตเต จกฺกวตฺติโน
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ




อิตฺถํ สุทํ อายสฺมา ภิกฺขทายโก เถโร อิมา คาถาโย
อภาสิตฺถาติ
ภิกฺขทายกตฺเถรสฺส อปทานํ สมตฺตํ
ทุติยํ ญาณสญฺญิกตฺเถราปทานํ
สุวณฺณวณฺณํ สมฺพุทฺธํ นิสภาชานิยํ ยถา
ติธาปฺปภินฺนํ มาตงฺคํ กุญฺชรํว มเหสินํ
โอภาเสนฺตํ ทิสา สพฺพา สาลราชํว ปุปฺผิตํ
รถิยา ปฏิปชฺชนฺตํ โลกเชฏฺฐํ นรุตฺตมํ
ญาเณ จิตฺตํ ปสาเทตฺวา ปคฺคเหตฺวาน อญฺชลึ
ปสนฺนจิตฺโต สุมโน สิทฺธตฺถํ อภิวาทยึ
จตุนวุเต อิโต กปฺเป ยํ กมฺมมกรึ ตทา
ทุคฺคตึ นาภิชานามิ ญาณสญฺญายิทํ ผลํ
เตสตฺตติมฺหิโต กปฺเป โสฬสาสุํ นรุตฺตมา
สตฺตรตนสมฺปนฺนา จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ญาณสญฺญิโก เถโร อิมา คาถาโย
อภาสิตฺถาติ
ญาณสญฺญิกตฺเถรสฺส อปทานํ สมตฺตํ



ตติยํ อุปฺปลหตฺถิยตฺเถราปทานํ
ติวรายํ นิวาสีหํ อโหสึ มาลิโก ตทา
อทฺทสํ วิรชํ พุทฺธํ สิทฺธตฺถํ โลกปูชิตํ
ปสนฺนจิตฺโต สุมโน ปุปฺผหตฺถํ อทาสหํ
ยตฺถ ยตฺถุปปชฺชามิ ตสฺส กมฺมสฺส วาหสา
อนุโภมิ ผลํ อิฏฺฐํ ปุพฺเพ สุกตมตฺตโน
ปริกฺขิตฺโต สุมลฺเลหิ สสญฺญาย อิทํ ผลํ
จตุนวุเต อิโต กปฺเป ยํ ปุปฺผมภิโรปยึ
ทุคฺคตึ นาภิชานามิ พุทฺธปูชายิทํ ผลํ
จตุนวุเต อุปาทาย ฐเปตฺวา วตฺตมานกํ
ปญฺจ ราชสตา ตตฺถ นชฺชุปมสนามกา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อุปฺปลหตฺถิโย เถโร อิมา คาถาโย
อภาสิตฺถาติ
อุปฺปลหตฺถิยตฺเถรสฺส อปทานํ สมตฺตํ
จตุตฺถํ ปทปูชกตฺเถราปทานํ
สิทฺธตฺถสฺส ภควโต ชาติปุปฺผมทาสิหํ
ปาเทสุ สตฺต ปุปฺผานิ หาเสโนกิริตานิ เม



เตน กมฺเมนหํ อชฺช อภิโภมิ นรามเร
ธาเรมิ อนฺติมํ เทหํ สมฺมาสมฺพุทฺธสาสเน
จตุนวุเต อิโต กปฺเป ยํ ปุปฺผมภิโรปยึ
ทุคฺคตึ นาภิชานามิ ปุปฺผปูชายิทํ ผลํ
สมนฺตคนฺธนามาสุํ เตรส จกฺกวตฺติโน
อิโต ปญฺจมเก กปฺเป จาตุรนฺตา คณาธิปา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปทปูชโก เถโร อิมา คาถาโย
อภาสิตฺถาติ
ปทปูชกตฺเถรสฺส อปทานํ สมตฺตํ
ปญฺจมํ มุฏฺฐิปุปฺผิยตฺเถราปทานํ
สุทสฺสโนติ นาเมน มาลากาโร อหํ ตทา
อทฺทสํ วิรชํ พุทฺธํ โลกเชฏฺฐํ นราสภํ
ชาติปุปฺผํ คเหตฺวาน ปูชยึ ปทุมุตฺตรํ
วิสุทฺธจกฺขุ สุมโน ทิพฺพจกฺขุํ สมชฺฌคํ
เอติสฺสา พุทฺธปูชาย จิตฺตสฺส ปณิธีหิ จ
กปฺปานํ สตสหสฺสํ ทุคฺคตึ นูปปชฺชหํ


โสฬสาสึสุ ราชาโน เทวุตฺตรสนามกา
ฉตฺตึสมฺหิ อิโต กปฺเป จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา มุฏฺฐิปุปฺผิโย เถโร อิมา คาถาโย
อภาสิตฺถาติ
มุฏฺฐิปุปฺผิยตฺเถรสฺส อปทานํ สมตฺตํ
ฉฏฺฐํ อุทกปูชกตฺเถราปทานํ
สุวณฺณวณฺณํ สมฺพุทฺธํ คจฺฉนฺตํ อนิลญฺชเส
ฆฏาสนํว ชลิตํ อาทิตฺตํว หุตาสนํ
ปาณินา อุทกํ คยฺห อากาเส อุกฺขิปึ อหํ
สมฺปฏิจฺฉิ มหาวีโร พุทฺโธ การุณิโก มยิ
อนฺตลิกฺเข ฐิโต สตฺถา ปทุมุตฺตรนามโก
มม สงฺกปฺปมญฺญาย อิมา คาถา อภาสถ
อิมินาทกทาเนน ปีติอุปฺปาทเนน จ
กปฺปสตสหสฺสมฺหิ ทุคฺคตึ นูปปชฺชติ
เตน กมฺเมน ทิปทินฺท โลกเชฏฺฐ นราสภ
ปตฺโตมฺหิ อจลํ ฐานํ หิตฺวา ชยปราชยํ



สหสฺสราชนาเมน ตโย เต จกฺกวตฺติโน
ปญฺจสฏฺฐิกปฺปสเต จาตุรนฺตา ชนาธิปา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อุทกปูชโก เถโร อิมา คาถาโย
อภาสิตฺถาติ
อุทกปูชกตฺเถรสฺส อปทานํ สมตฺตํ
สตฺตมํ นฬมาลิยตฺเถราปทานํ
ปทุมุตฺตรพุทฺธสฺส โลกเชฏฺฐสฺส ตาทิโน
ติณตฺถเร นิสินฺนสฺส อุปสนฺตสฺส ตาทิโน
นฬมาลํ คเหตฺวาน พนฺธิตฺวา วีชนึ อหํ
พุทฺธสฺส อุปนาเมสึ ทิปทินฺทสฺส ตาทิโน
ปฏคฺคเหตฺวาน สพฺพญฺญู วีชนึ โลกนายโก
มม สงฺกปฺปมญฺญาย อิมํ คาถํ อภาสถ
ยถา เม กาโย นิพฺพายิ ปริฬาโห น วิชฺชติ
ตเถว ติวิธคฺคีหิ จิตฺตํ ตว วิมุจฺจตุ
สพฺเพ เทวา สมาคญฺฉฉ เยเกจิ ทุมนิสฺสิตา
สุสฺสาม พุทฺธวจนํ หาสยนฺตญฺจ ทายกํ


นิสินฺโน ภควา ตตฺถ เทวสงฺฆปุรกฺขโต
ทายกํ สมฺปหํเสนฺโต อิมา คาถา อภาสถ
อิมินา วีชนิทาเนน จิตฺตสฺส ปณิธีหิ จ
สุพฺพโต นาม นาเมน จกฺกวตฺติ ภวิสฺสติ
เตน กมฺมาวเสเสน สุกฺกมูเลน โจทิโต
มาลุโต นาม นาเมน จกฺกวตฺติ ภวิสฺสติ
อิมินา วีชนิทาเนน สมฺมานวิปุเลน จ
กปฺปสตสหสฺสมฺหิ ทุคฺคตึ นูปปชฺชติ
ตึสกปฺปสหสฺสมฺหิ สุพฺพตา อฏฺฐตึส เต
เอกูนตึสสหสฺเส อฏฺฐ มาลุตนามกา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา นฬมาลิโย เถโร อิมา คาถาโย
อภาสิตฺถาติ
นฬมาลิยตฺเถรสฺส อปทานํ สมตฺตํ
สตฺตมํ ภาณวารํ
อฏฺฐมํ อาสนุปฏฺฐายกตฺเถราปทานํ
กานนํ วนโมคฺคยฺห อปฺปสทฺทํ นิรากุลํ
สีหาสนํ มยา ทินฺนํ อตฺถทสฺสิสฺส ตาทิโน


มาลหตฺถํ คเหตฺวาน กตฺวา จ นํ ปทกฺขิณํ
สตฺถารํ ปยิรุปาสิตฺวา ปกฺกามึ อุตฺตรามุโข
เตน กมฺเมน ทิปทินฺท โลกเชฏฺฐ นราสภ
สนฺนิพฺพาเปมิ อตฺตานํ ภวา สพฺเพ สมูหตา
อฏฺฐารเส กปฺปสเต ยํ ทานมททึ ตทา
ทุคฺคตึ นาภิชานามิ สีหาสนสฺสิทํ ผลํ
อิโต สตฺตกปฺปสเต สนฺนิพฺพาปกขตฺติโย
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อาสนุปฏฺฐายโก เถโร อิมา คาถาโย
อภาสิตฺถาติ
อาสนุปฏฺฐายกตฺเถรสฺส อปทานํ สมตฺตํ
นวมํ พิฬาลิทายกตฺเถราปทานํ
หิมวนฺตสฺส อวิทูเร วสามิ ปณฺณสนฺถเร
ฆาเสสุ เคธมาปนฺโน เสยฺยสีโลวหํ ตทา
ขณมาลุกลมฺพานิ พิฬาลิตกฺกฬานิ จ
โกลํ ภลฺลาตกํ เพลฺลํ อาหตฺวา ปฏิยาทิตํ



ปทุมุตฺตโร โลกวิทู อาหุตีนํ ปฏิคฺคโห
มม สงฺกปฺปมญฺญาย อาคจฺฉิ มม สนฺติกํ
อุปาคตํ มหานาคํ เทวเทวํ นราสภํ
พิฬาลึ ปคฺคเหตฺวาน ปตฺตมฺหิ โอกิรึ อหํ
ปริภุญฺชิ มหาวีโร โตสยนฺโต มมํ ตทา
ปริภุญฺชิตฺวาน สพฺพญฺญู อิมํ คาถํ อภาสถ
สกํ จิตฺตํ ปสาเทตฺวา พิฬาลึ เม อทา ตุวํ
กปฺปานํ สตสหสฺสํ ทุคฺคตึ นูปปชฺชสิ
จริมํ วตฺตเต มยฺหํ ภวา สพฺเพ สมูหตา
ธาเรมิ อนฺติมํ เทหํ สมฺมาสมฺพุทฺธสาสเน
จตุปญฺญาสิโต กปฺเป สุเมขลิมสวฺหโย
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา พิฬาลิทายโก เถโร อิมา คาถาโย
อภาสิตฺถาติ
พิฬาลิทายกตฺเถสฺส อปทานํ สมตฺตํ


ทสมํ เรณุปูชกตฺเถราปทานํ
สุวณฺณวณฺณํ สมฺพุทฺธํ สตรํสีว ภาณุมํ
โอภาเสนฺตํ ทิสา สพฺพา อุฬุราชํว ปูริตํ
ปุรกฺขตํ สาวเกหิ สาคเรเนว เมทนึ
นาคํ ปคฺคยฺห เรณูหิ วิปสฺสิสฺสาภิโรปยึ
เอกนวุเต อิโต กปฺเป ยํ เรณุมภิปูชยึ
ทุคฺคตึ นาภิชานามิ พุทฺธปูชายิทํ ผลํ
ปณฺณตาฬีสิโต กปฺเป เรณุ นามาสิ ขตฺติโย
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา เรณุปูชโก เถโร อิมา คาถาโย
อภาสิตฺถาติ
เรณุปูชกตฺเถรสฺส อปทานํ สมตฺตํ
อุทฺทานํ
ภิกฺขทายี ญาณสญฺญี หตฺถิโย ปทปูชโก
มุฏฺฐิปุปฺผี อุทกโท นฬมาลี นิธาวโก
พิฬาลิทายิ เรณุ จ คาถาโย ฉ จ สฏฺฐิ จ
ภิกฺขทายิวคฺโค เอกาทสโม



ทฺวาทสโม มหาปริวารวคฺโค
ปฐมํ มหาปริวารตฺเถรปทานํ
วิปสฺสี นาม ภควา โลกเชฏฺโฐ นราสโภ
อฏฺฐสฏฺฐิสหสฺเสหิ ปาวิสิ พนฺธุมํ ตทา
นครา อภินิกฺขมฺม อคมึ ทีปเจติยํ
อทฺทสํ วิรชํ พุทฺธํ อาหุตีนํ ปฏิคฺคหํ
จุลฺลาสีติสหสฺสานิ ยกฺขา มยฺหํ อุปนฺติเก
อุปฏฺฐหนฺติ สกฺกจฺจํ อินฺทํว ติทสา คณา
ภวนา อภินิกฺขมฺม ทุสฺสํ ปคฺคยฺหหํ ตทา
สิรสา อภิวาเทสึ ตญฺจาทาสึ มเหสิโน
อโห พุทฺธา อโห ธมฺมา อโห โน สตฺถุสมฺปทา
พุทฺธสฺส อานุภาเวน วสุธายํ ปกมฺปถ
ตญฺจ อจฺฉริยํ ทิสฺวา อพฺภูตํ โลมหํสนํ
พุทฺเธ จิตฺตํ ปสาเทมิ ทิปทินฺทมฺหิ ตาทิเน
โสหํ จิตฺตํ ปสาเทตฺวา ทุสฺสํ ทตฺวาน สตฺถุโน
สรณญฺจ อุปาคญฺฉึ สามจฺโจ สปริชฺชโน
เอกนวุเต อิโต กปฺเป ยํ กมฺมมกรึ ตทา
ทุคฺคตึ นาภิชานามิ พุทฺธปูชายิทํ ผลํ
อิโต ปณฺณรเส กปฺเป โสฬสาสึสุ วาหนา
สตฺตรตนสมฺปนฺนา จกฺกวตฺตี มหพฺพลา


ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา มหาปริวาโร เถโร อิมา คาถาโย
อภาสิตฺถาติ
มหาปริวารตฺเถรสฺส อปทานํ สมตฺตํ
ทุติยํ สุมงฺคลตฺเถราปทานํ
อตฺถทสฺสี ชินวโร โลกเชฏฺโฐ นราสโภ
วิหารา อภินิกฺขมฺม ตฬากํ อุปสงฺกมิ
นฺหาตฺวา ปิตฺวา จ สมฺพุทฺโธ อุตฺตริเตฺวกจีวโร
อฏฺฐาสิ ภควา ตตฺถ วิโลเกนฺโต ทิโสทิสํ
ภวเน อุปวิฏฺโฐหํ อทฺทสํ โลกนายกํ
หฏฺโฐ หฏฺเฐน จิตฺเตน อปฺโปเฐสึ อหํ ตทา
สตรํสึว โชตนฺตํ ปภาสนฺตํว กญฺจนํ
นจฺเจ คีเต จ ยุตฺโตหํ ปญฺจงฺคตุริเยปิจ
ยํ ยํ โยนูปปชฺชามิ เทวตฺตํ อถ มานุสํ
สพฺเพ สตฺเต อภิโภมิ วิปุโล โหติ เม ยโส
นโม เต ปุริสาชญฺญ นโม เต ปุริสุตฺตม
อตฺตานํ โตสยิตฺวาน ปเร โตเสสิ ตฺวํ มุนิ


ปริคฺคหิตฺวา นิสีทิตฺวา หาสํ กตฺวาน สุพฺพโต
อุปฏฺฐหิตฺวาน สมฺพุทฺธํ ตุสิตํ อุปปชฺชหํ
โสฬสิโต กปฺปสเต ทฺวินวา เอกจินฺติตา
สตฺตรตนสมฺปนฺนา จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สุมงฺคโล เถโร อิมา คาถาโย
อภาสิตฺถาติ
สุมงฺคลตฺเถรสฺส อปทานํ สมตฺตํ
ตติยํ สรณคมนิยตฺเถราปทานํ
อุภินฺนํ เทวราชูนํ สงฺคาโม ปจฺจุปฏฺฐิโต
อโหสิ สมุปพฺยุโฬฺห มหาโฆโส อวตฺตถ
ปทุมุตฺตโร โลกวิทู อาหุตีนํ ปฏิคฺคโห
อนฺตลิกฺเข ฐิโต สตฺถา สํเวเชสิ มหาชนํ
สพฺเพ เทวา อตฺตมนา นิกฺขิตฺตกวจาวุธา
สมฺพุทฺธํ อภิวาทิตฺวา เอกคฺคาสึสุ ตาวเท
มยฺหํ สงฺกปฺปมญฺญาย วาจาสภิมุทีรยิ
อนุกมฺปโก โลกวิทู นิพฺพาเปสิ มหาชนํ



ปทุฏฺฐจิตฺโต มนุโช เอกํ ปาณํ วิเหฐยํ
เตน จิตฺตปฺปโทเสน อปายํ อุปปชฺชติ
สงฺคามสี ส นาโคว พหุปาเณ วิเหฐยํ
นิพฺพาเปถ สกํ จิตฺตํ มา หญฺญิตฺถ ปุนปฺปุนํ
ทฺวินฺนํปิ ยกฺขราชูนํ เสนาปิ สมิตา อหุ
สรณญฺจ อุปาคญฺฉฉ โลกเชฏฺฐํ สุตาทินํ
สญฺญาเปตฺวาน ชนตํ อุทฺธริ ปน จกฺขุมา
เปกฺขมาโนว เทเวหิ ปกฺกามิ อุตฺตรามุโข
ปฐมํ สรณํ คญฺฉึ ทิปทินฺทสฺส ตาทิโน
กปฺปานํ สตสหสฺสํ ทุคฺคตึ นูปปชฺชหํ
มหาจุนฺทภินามา จ โสฬสาสุํ รเถสภา
ตึสกปฺปสหสฺสมฺหิ ราชาโน จกฺกวตฺติโน
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สรณคมนิโย เถโร อิมา คาถาโย
อภาสิตฺถาติ
สรณคมนิยตฺเถรสฺส อปทานํ สมตฺตํ
จตุตฺถํ เอกาสนิยตฺเถราปทานํ
วรุโณ นาม นาเมน เทวราชา อหํ ตทา
อุปฏฺฐเปสึ สมฺพุทฺธํ สโยคฺคพลวาหโน



นิพฺพุเต โลกนาถมฺหิ อตฺถทสฺสิทิปทุตฺตเม
ตุริยํ สพฺพมาทาย อคมํ โพธิมุตฺตมํ
วาทิเตน จ นจฺเจน สพฺพตาฬสมาหิโต
สมฺมุขา วิย สมฺพุทฺธํ อุปฏฺฐึ โพธิมุตฺตมํ
อุปฏฺฐหิตฺวา ตํ โพธึ ธรณีรูหปาทปํ
ปลฺลงฺกํ อาภุชิตฺวาน ตตฺถ กาลํ กโต อหํ
สกกมฺมาภิรทฺโธหํ ปสนฺโน โพธิมุตฺตเม
เตน จิตฺตปฺปสาเทน นิมฺมานํ อุปปชฺชหํ
สฏฺฐี ตุริยสหสฺสานิ ปริวาเรนฺติ มํ สทา
มนุสฺเสสุ จ เทเวสุ วตฺตมานํ ภวาภเว
ติธคฺคี นิพฺพุตา มยฺหํ ภวา สพฺเพ สมูหตา
ธาเรมิ อนฺติมํ เทหํ สมฺมาสมฺพุทฺธสาสเน
สุพาหุ นาม นาเมน จตุตฺตึสาสุ ขตฺติยา
สตฺตรตนสมฺปนฺนา ปญฺจกปฺปสเต อิโต
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา เอกาสนิโย เถโร อิมา คาถาโย
อภาสิตฺถาติ
เอกาสนิยตฺเถรสฺส อปทานํ สมตฺตํ



ปญฺจมํ สุวณฺณปุปฺผิยตฺเถราปทานํ
วิปสฺสี นาม ภควา โลกเชฏฺโฐ นราสโภ
นิสินฺโน ชนกายสฺส เทเสสิ อมตํ ปทํ
ตสฺสาหํ ธมฺมํ สุตฺวาน ทิปทินฺทสฺส ตาทิโน
โสวณฺณปุปฺผานิ จตฺตาริ พุทฺธสฺส อภิโรปยึ
สุวณฺณฉทนํ อาสิ ยาวตา ปริสา ตทา
พุทฺธาภา จ สุวณฺณาภา อาโลโก วิปุโล อหุ
อุทคฺคจิตฺโต สุมโน เวทชาโต กตญฺชลี
ปีติสญฺชนโน เตสํ ทิฏฺฐธมฺมสุขาวโห
อายาจิตฺวาน สมฺพุทฺธํ วนฺทิตฺวาน จ สุพฺพตํ
ปาโมชฺชํ ชนยิตฺวาน สกํ ภวนุปาวิสึ
ภวนํ อุปวิฏฺโฐหํ พุทฺธเสฏฺฐํ อนุสฺสรึ
เตน จิตฺตปฺปสาเทน ตุสิตํ อุปปชฺชหํ
เอกนวุเต อิโต กปฺเป ยํ ปุปฺผมภิโรปยึ
ทุคฺคตึ นาภิชานามิ พุทฺธปูชายิทํ ผลํ
โสฬสาสึสุ ราชาโน เนมิสมฺมตนามกา
เตตาฬีเส อิโต กปฺเป จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ



อิตฺถํ สุทํ อายสฺมา สุวณฺณปุปฺผิโย เถโร อิมา คาถาโย
อภาสิตฺถาติ
สุวณฺณปุปฺผิยตฺเถรสฺส อปทานํ สมตฺตํ
ฉฏฺฐํ จิตกปูชกตฺเถราปทานํ
วสามิ ราชายตเน สามจฺโจ สปริชฺชโน
ปรินิพฺพุเต ภควติ สิขิโน โลกพนฺธุโน
ปสนฺนจิตฺโต สุมโน จิตกํ อคมาสหํ
ตุริยํ ตตฺถ วาเทตฺวา คนฺธมาลํ สโมกิรึ
จิตกมฺหิ ปูชํ กตฺวาน วนฺทิตฺวา จิตกํ อหํ
ปสนฺนจิตฺโต สุมโน สกํ ภวนุปาคมึ
ภวเน อุปวิฏฺโฐหํ จิตกปูชํ อนุสฺสรึ
เตน กมฺเมน ทิปทินฺท โลกเชฏฺฐ นราสภ
อนุภุตฺวาน สมฺปตฺตึ เทเวสุ มานุเสสุ จ
ปตฺโตมฺหิ อจลํ ฐานํ หิตฺวา ชยปราชยํ
เอกตฺตึเส อิโต กปฺเป ยํ ปุปฺผมภิโรปยึ
ทุคฺคตึ นาภิชานามิ จิตกปูชายิทํ ผลํ
เอกูนตึเส กปฺปมฺหิ อิโต โสฬส ราชิโน
อุคฺคตา นาม นาเมน จกฺกวตฺตี มหพฺพลา



ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา จิตกปูชโก เถโร อิมา คาถาโย
อภาสิตฺถาติ
จิตกปูชกตฺเถรสฺส อปทานํ สมตฺตํ
สตฺตมํ พุทฺธสญฺญกตฺเถราปทานํ
ยทา วิปสฺสิ โลกคฺโค อายุสงฺขารโมสฺสชิ
ปฐวี สมฺปกมฺปิตฺถ เมทนีชลเมขลา
โอคตํ วิตตํ มยฺหํ สุจิ จิตฺตํ ปปญฺจกํ
ภวนํปิ ปกมฺปิตฺถ พุทฺธสฺส อายุสงฺขเย
ตาโส มยฺหํ สมุปฺปนฺโน ภวเน สมฺปกมฺปิเต
อุปฺปาโท นุ กิมตฺถาย อาโลโก วิปุโล อหุ
เวสฺสวณฺโณ อิธาคมฺม นิพฺพาเปสิ มหาชนํ
ปาณภูตํ ภยํ นตฺถิ เอกคฺคา โหถ สคารวา
อโห พุทฺโธ อโห ธมฺโม อโห โน สตฺถุสมฺปทา
ยสฺมึ อุปฺปชฺชมานสฺมึ ปฐวี สมฺปกมฺปติ
พุทฺธานุภาวํ กิตฺเตตฺวา กปฺปํ สคฺคมฺห โมทหํ
อวเสเสสุ กปฺเปสุ กุสลํ กริตํ มยา




เอกนวุเต อิโต กปฺเป ยํ สญฺญมลภึ ตทา
ทุคฺคตึ นาภิชานามิ พุทฺธสญฺญายิทํ ผลํ
อิโต จุทฺทสกปฺปมฺหิ ราชา อาสึ ปตาปวา
สมิโต นาม นาเมน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา พุทฺธสญฺญโก เถโร อิมา คาถาโย
อภาสิตฺถาติ
พุทฺธสญฺญกตฺเถรสฺส อปทานํ สมตฺตํ
อฏฺฐมํ มคฺคสญฺญกตฺเถราปทานํ
ปทุมุตฺตรพุทฺธสฺส สาวกา วนจาริโน
วิปฺปนฏฺฐา พฺรหารญฺเญ อนฺธาว อนุสุยฺยเร
อนุสฺสริตฺวา สมฺพุทฺธํ ปทุมุตฺตรนายกํ
ตสฺส เต มุนิโน ปุตฺตา วิปฺปนฏฺฐา มหาวเน
ภวนา โอรุหิตฺวาน อาคมึ ภิกฺขุสนฺติเก
เตสํ มคฺคญฺจ อาจิกฺขึ โภชนญฺจ อทาสหํ
เตน กมฺเมน ทิปทินฺท โลกเชฏฺฐ นราสภ
ชาติยา สตฺตวสฺเสน อรหตฺตํ อปาปุณึ


สจกฺขุ นาม นาเมน ทฺวาทส จกฺกวตฺติโน
สตฺตรตนสมฺปนฺนา ปญฺจกปฺปสเต อิโต
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา มคฺคสญฺญโก เถโร อิมา คาถาโย
อภาสิตฺถาติ
มคฺคสญฺญกตฺเถรสฺส อปทานํ สมตฺตํ
นวมํ ปจฺจุปฏฺฐานสญฺญกตฺเถราปทานํ
อตฺถทสฺสิมฺหิ สุคเต นิพฺพุเต สมนนฺตรา
ยกฺขโยนึ อุปปชฺชึ ยสํ ปตฺโต จหํ ตทา
ทุลฺลทฺธํ วต เม อาสิ ทุปฺปภาตํ ทุรุฏฺฐิตํ
ยํ เม โภเค วิชฺชมาเน ปรินิพฺพายิ จกฺขุมา
มม สงฺกปฺปมญฺญาย สาคโร นาม สาวโก
มมุทฺธริตุกาโม โส อาคญฺฉิ มม สนฺติเก
กึ นุ โสจสิ มา ภายิ จร ธมฺมํ สุเมธส
อนุปฺปทินฺนา พุทฺเธน สพฺเพสํ วิชฺชสมฺปทา
โย จ ปูเชยฺย สมฺพุทฺธํ ติฏฺฐนฺตํ โลกนายกํ
ธาตุํ สาสปมตฺตมฺปิ นิพฺพุตสฺสาปิ ปูชเย



สเม จิตฺตปฺปสาทมฺหิ สมํ ปุญฺญํ มหคฺคตํ
ตสฺมา ถูปํ กริตฺวาน ปูเชหิ ชินธาตุโย
สาครสฺส วโจ สุตฺวา พุทฺธถูปํ อกาสหํ
ปญฺจ วสฺเส ปริจรึ มุนิโน ถูปมุตฺตมํ
เตน กมฺเมน ทิปทินฺท โลกเชฏฺฐ นราสภ
สมฺปตฺตึ อนุโภตฺวาน อรหตฺตํ อปาปุณึ
ภูริปญฺญาว จตฺตาโร สตฺตกปฺปสเต อิโต
สตฺตรตนสมฺปนฺนา จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปจฺจุปฏฺฐานสญฺญโก เถโร อิมา คาถาโย
อภาสิตฺถาติ
ปจฺจุปฏฺฐานสญฺญกตฺเถรสฺส อปทานํ สมตฺตํ
ทสมํ ชาติปูชกตฺเถราปทานํ
ชายนฺตสฺส วิปสฺสิสฺส อาโลโก วิปุโล อหุ
ปฐวี จ ปกมฺปิตฺถ สสาครา สปพฺพตา
เนมิตฺตา จ วิยากํสุ พุทฺโธ โลเก ภวิสฺสติ
อคฺโค จ สพฺพสตฺตานํ ชนตํ อุทฺธริสฺสติ


เนมิตฺตานํ สุณิตฺวาน ชาติปูชํ อกาสหํ
เอทิสา ปูชนา นตฺถิ ยาทิสา ชาติปูชนา
สํหริตฺวาน กุสลํ สกํ จิตฺตํ ปสาทยึ
ชาติปูชํ กริตฺวาน ตตฺถ กาลํ กโต อหํ
ยํ ยํ โยนูปปชฺชามิ เทวตฺตํ อถ มานุสํ
สพฺเพ สตฺเต อตีโตมฺหิ ชาติปูชายิทํ ผลํ
ธาติโย มํ อุปฏฺฐนฺติ มม จิตฺตวสานุคา
น เต สกฺโกนฺติ โกเปตุํ ชาติปูชายิทํ ผลํ
เอกนวุเต อิโต กปฺเป ยํ ปูชมกรึ ตทา
ทุคฺคตึ นาภิชานามิ ชาติปูชายิทํ ผลํ
สุปาริจริยา นาม จตุตฺตึส ชนาธิปา
อิโต ตติยกปฺปมฺหิ จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ชาติปูชโก เถโร อิมา คาถาโย
อภาสิตฺถาติ
ชาติปูชกตฺเถรสฺส อปทานํ สมตฺตํ
อุทฺทานํ
ปริวารสุมงฺคลฺยา สรณาสนปุปฺผิกา
จิตปูชี พุทฺธสญฺญี มคฺคุปฏฺฐานชาตินา




คาถาโย นวุติ วุตฺตา คณิตาโย วิภาวิหีติ
มหาปริวารวคฺโค ทฺวาทสโม

เตรสโม เสเรยฺยวคฺโค
ปฐมํ เสเรยฺยกตฺเถราปทานํ
อชฺฌายิโก มนฺตธโร ติณฺณํ เวทาน ปารคู 
อพฺโภกาเส ฐิโต สนฺโต อทฺทสํ โลกนายกํ
สีหํ ยถา วนจรํ พฺยคฺฆราชํว นิตฺตสํ
ติธปฺปภินฺน มาตงฺคํ กุญฺชรํว มเหสินํ
เสเรยฺยกํ คเหตฺวาน อากาเส อุกฺขิปึ อหํ
พุทฺธสฺส อานุภาเวน ปริวาเรนฺติ สพฺพโส
อธิฏฺฐหิ มหาวีโร สพฺพญฺญู โลกนายโก
สมนฺตา ปุปฺผฉทนํ โอกิรึสุ นราสภํ
ตโต สา ปุปฺผกญฺจุกา อนฺโตวณฺฏา พหิมุขา
สตฺตาหํ ฉทนํ กตฺวา ตโต อนฺตรธายถ
ตญฺจ อจฺฉริยํ ทิสฺวา อพฺภูตํ โลมหํสนํ
พุทฺเธ จิตฺตํ ปสาเทสึ สุคเต โลกนายเก
เตน จิตฺตปฺปสาเทน สุกฺกมูเลน โจทิโต
กปฺปานํ สตสหสฺสํ ทุคฺคตึ นูปปชฺชหํ


ปณฺณรสสหสฺสมฺหิ กปฺปานํ ปญฺจวีสเต
วิลามาลา สนามา จ จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา เสเรยฺยโก เถโร อิมา คาถาโย
อภาสิตฺถาติ
เสเรยฺยกตฺเถรสฺส อปทานํ สมตฺตํ
ทุติยํ ปุปฺผถูปิยตฺเถราปทานํ
หิมวนฺตสฺส อวิทูเร กุกฺกุโร นาม ปพฺพโต
เวมชฺเฌ ตสฺส วสติ พฺราหฺมโณ มนฺตปารคู
ปญฺจ สิสฺสสหสฺสานิ ปริวาเรนฺติ มํ สทา
ปุพฺพุฏฺฐายี จ เต อาสุํ มนฺเตสุ จ วิสารทา
พุทฺโธ โลเก สมุปฺปนฺโน ตํ วิชานาถ โน ภวํ
อสีติ พฺยญฺชนานสฺส พตฺตึส วรลกฺขณา
พฺยามปฺปโภ ชินวโร อาทิจฺโจว วิโรจติ
สิสฺสานํ วจนํ สุตฺวา พฺราหฺมโณ มนฺตปารคู
อสฺสมา อภินิกฺขมฺม ทิสํ ปุจฺฉติ พฺราหฺมโณ
ยมฺหิ เทเส มหาวีโร วสติ โลกนายโก
ตาหํ ทิสฺวา นมสฺสิสฺสํ ชินํ อปฺปฏิปุคฺคลํ
อุทคฺคจิตฺโต สุมโน ปูเชสึ ตํ ตถาคตํ




เอถ สิสฺสา คมิสฺสาม ทกฺขิสฺสาม ตถาคตํ
วนฺทิตฺวา สตฺถุโน ปาเท โสสฺสาม ชินสาสนํ
เอกาหํ อภินิกฺขมฺม พฺยาธึ ปฏิลภึ อหํ
พฺยาธินา ปีฬิโต สนฺโต สาลนฺโต สยิตุํ คมึ
สพฺเพ สิสฺเส สมาเนตฺวา อปุจฺฉึ เต ตถาคตํ
กีทิสํ โลกนาถสฺส คุณํ ปรมพุทฺธิโน
เต เม ปุฏฺฐา พฺยากรึสุ ยถา ทสฺสาวิโน ตถา
สกฺกจฺจํ พุทฺธเสฏฺฐํ ตํ ทสฺเสสุํ มม สมฺมุขา
เตสาหํ วจนํ สุตฺวา สกํ จิตฺตํ ปสาทยึ
ปุปฺเผหิ ถูปํ กริตฺวาน ตตฺถ กาลํ กโต อหํ
เต เม สรีรํ ฌาเปตฺวา อคมม พุทฺธสนฺติเก
อญฺชลึ ปคฺคหิตฺวาน สตฺถารํ อภิวาทยุํ
ปุปฺเผหิ ถูปํ กริตฺวาน สุคตสฺส มเหสิโน
กปฺปานํ สตสหสฺสํ ทุคฺคตึ นูปปชฺชหํ
จตฺตาฬีสสหสฺสมฺหิ กปฺเป โสฬส ขตฺติยา
นาเมนคฺคิสมา นาม จกฺกวตฺตี มหพฺพลา
วีสกปฺปสหสฺสมฺหิ ราชาโน จกฺกวตฺติโน
ฆฏาสนสมา นาม อฏฺฐตฺตึส มหีปตี
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ



อิตฺถํ สุทํ อายสฺมา ปุปฺผถูปิโย เถโร อิมา คาถาโย
อภาสิตฺถาติ
ปุปฺผถูปิยตฺเถรสฺส อปทานํ สมตฺตํ
ตติยํ ปายาสทายกตฺเถราปทานํ
สุวณฺณวณฺณํ สมฺพุทฺธํ พตฺตึสวรลกฺขณํ
ปวนา อภินิกฺขนฺตํ ภิกฺขุสงฺฆปุรกฺขตํ
สหตฺถา กํสปาฏิยา วฑฺเฒตฺวา ปายาสํ อหํ
อาหุตึ ยิฏฺฐุกาโม โส อคมึ สมฺพลึ อหํ
ภควา ตมฺหิ สมเย โลกเชฏฺโฐ นราสโภ
จงฺกมํ สุสมารุโฬฺห อมฺพเร อนิลายเน
ตญฺจ อจฺฉริยํ ทิสฺวา อพฺภูตํ โลมหํสนํ
ฐปยิตฺวา กํสปาฏึ วิปสฺสี อภิวาทยึ
ตุวํ พุทฺโธสิ สพฺพญฺญู สเทวเก สมานุเส
อนุกมฺปํ อุปาทาย ปฏิคฺคณฺห มหามุนิ
ปฏิคฺคณฺหาสิ ภควา สพฺพญฺญู โลกนายโก
มม สงฺกปฺปมญฺญาย สตฺถา โลเก อนุตฺตโร
เอกนวุเต อิโต กปฺเป ยํ ทานมททึ ตทา
ทุคฺคตึ นาภิชานามิ ปายาสสฺส อิทํ ผลํ
เอกตาฬีสิโต กปฺเป พุทฺโธ นามาสิ ขตฺติโย
สตฺตรตนสมฺปนฺโน จกฺกวตฺติ มหพฺพโล




ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปายาสทายโก เถโร อิมา คาถาโย
อภาสิตฺถาติ
ปายาสทายกตฺเถรสฺส อปทานํ สมตฺตํ
จตุตฺถํ คนฺโธทกิยตฺเถราปทานํ
นิสชฺช ปาสาทวเร วิปสฺสึ อทฺทสํ ชินํ
กกุธํ วิลสนฺตํว สพฺพญฺญุตฺตมนาสกํ
ปาสาทสฺสาวิทูเร จ คจฺฉติ โลกนายโก
ปภา นิทฺธาวเต ตสฺส สตรํสิมฺหิ นิพฺพุเต
คนฺโธทกํ จ ปคฺคยฺห พุทฺธเสฏฺฐํ สโมกิรึ
เตน จิตฺตปฺปสาเทน ตตฺถ กาลํ กโต อหํ
เอกนวุเต อิโต กปฺเป ยํ คนฺโธทกโมกิรึ
ทุคฺคตึ นาภิชานามิ พุทฺธปูชายิทํ ผลํ
เอกตฺตึเส อิโต กปฺเป สุคนฺโธ นาม ขตฺติโย
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ



อิตฺถํ สุทํ อายสฺมา คนฺโธทกิโย เถโร อิมา คาถาโย
อภาสิตฺถาติ
คนฺโธทกิยตฺเถรสฺส อปทานํ สมตฺตํ
ปญฺจมํ สมฺมุขาถวิกตฺเถราปทานํ
ชายมาเน วิปสฺสมฺหิ นิมิตฺตํ พฺยากรึ อหํ
นิพฺพาปยํ จ ชนตํ พุทฺโธ โลเก ภวิสฺสติ
ยสฺมึ จ ชายมานสฺมึ ทสสหสฺสี ปกมฺปติ
โสทานิ ภควา สตฺถา ธมฺมํ เทเสติ จกฺขุมา
ยสฺมึ จ ชายมานสฺมึ อาโลโก วิปุโล อหุ
โสทานิ ภควา สตฺถา ธมฺมํ เทเสติ จกฺขุมา
ยสฺมึ จ ชายมานสฺมึ สริตาโย น สนฺทิสุํ
โสทานิ ภควา สตฺถา ธมฺมํ เทเสติ จกฺขุมา
ยสฺมึ จ ชายมานสฺมึ อวีจิคฺคิ น ปชฺชลิ
โสทานิ ภควา สตฺถา ธมฺมํ เทเสติ จกฺขุมา
ยสฺมึ จ ชายมานสฺมึ ปกฺขิสงฺโฆ น สญฺจริ
โสทานิ ภควา สตฺถา ธมฺมํ เทเสติ จกฺขุมา
ยสฺมิญฺจ ชายมานสฺมึ วาตกฺขนฺโธ น วายติ
โสทานิ ภควา สตฺถา ธมฺมํ เทเสติ จกฺขุมา



ยสฺมิญฺจ ชายมานสฺมึ สพฺพรตนานิ โชติสุํ
โสทานิ ภควา สตฺถา ธมฺมํ เทเสติ จกฺขุมา
ยสฺมิญฺจ ชายมานสฺมึ สตฺตาสุํ ปทวิกฺกมา
โสทานิ ภควา สตฺถา ธมฺมํ เทเสติ จกฺขุมา
ชาตมตฺโตว สมฺพุทฺโธ ทิสา สพฺพา วิโลกยิ
วาจาสภิมุทีเรสิ เอสา พุทฺธาน ธมฺมตา
สํเวชยิตฺวา ชนตํ ถวิตฺวา โลกนายกํ
สมฺพุทฺธํ อภิวาทิตฺวา ปกฺกามึ ปาจินามุโข
เอกนวุเต อิโต กปฺเป ยํ พุทฺธมภิโถมยึ
ทุคฺคตึ นาภิชานามิ โถมนาย อิทํ ผลํ
อิโต นวุติกปฺปมฺหิ สมฺมุขาถวิกวฺหโย
สตฺตรตนสมฺปนฺโน จกฺกวตฺติ มหพฺพโล
ปฐวีทุนฺทุภิ นาม เอกูนนวุติมฺหิโต
สตฺตรตนสมฺปนฺโน จกฺกวตฺติ มหพฺพโล
อฏฺฐาสีติมฺหิโต กปฺเป โอภาโส นาม ขตฺติโย
สตฺตรตนสมฺปนฺโน จกฺกวตฺติ มหพฺพโล
สตฺตาสีติมฺหิโต กปฺเป สริตจฺเฉทนวฺหโย
สตฺตรตนสมฺปนฺโน จกฺกวตฺติ มหพฺพโล
อคฺคินิพฺพาปโน นาม กปฺปานํ ฉฬสีติยา
สตฺตรตนสมฺปนฺโน จกฺกวตฺติ มหพฺพโล


ราชา วาตสโม นาม กปฺปานํ ปญฺจสีติยา
สตฺตรตนสมฺปนฺโน จกฺกวตฺติ มหพฺพโล
คติปจฺเฉทโน นาม กปฺปานํ จุลฺลสีติยา
สตฺตรตนสมฺปนฺโน จกฺกวตฺติ มหพฺพโล
รตนปฺปชฺชโล นาม กปฺปานํ เต อสีติยา
สตฺตรตนสมฺปนฺโน จกฺกวตฺติ มหพฺพโล
ปทวิกฺกมโน นาม กปฺปานํ เทฺว อสีติยา
สตฺตรตนสมฺปนฺโน จกฺกวตฺติ มหพฺพโล
ราชา วิโลกโน นาม กปฺปานํ เอกสีติยา
สตฺตรตนสมฺปนฺโน จกฺกวตฺติ มหพฺพโล
คิริสาโรติ นาเมน กปฺเปสีติมฺหิ ขตฺติโย
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สมฺมุขาถวิโก เถโร อิมา คาถาโย
อภาสิตฺถาติ
สมฺมุขาถวิกตฺเถรสฺส อปทานํ สมตฺตํ



ฉฏฺฐํ กุสุมาสนิยตฺเถราปทานํ
นคเร ธญฺญวติยา อโหสึ พฺราหฺมโณ ตทา
ลกฺขเณ อิติหาเส จ สนิฆณฺฑุสเกฏุเภ
ปทโก เวยฺยากรโณ นิมิตฺเต โกวิโท อหํ
มนฺเต จ สิสฺเส วาเจสึ ติณฺณํ เวทาน ปารคู 
ปญฺจ อุปฺปลหตฺถานิ ปิฏฺฐิยํ ฐปิตานิ เม
อาหุตึ ยิฏฺฐุกาโมหํ ปิตุมาตุสมาคเม
ตทา วิปสฺสิ ภควา ภิกฺขุสงฺฆปุรกฺขโต
โอภาเสนฺโต ทิสา สพฺพา อาคจฺฉติ นราสโภ
อาสนํ ปญฺญเปตฺวาน นิมนฺติตฺวา มหามุนึ
สนฺถริตฺวาน ตํ ปุปฺผํ อติเนสึ สกํ ฆรํ
ยํ เม อตฺถิ สเก เคเห อามิสํ ปจฺจุปฏฺฐิตํ
ตาหํ พุทฺธสฺส ปาทาสึ ปสนฺโน เสหิ ปาณิภิ
ภุตฺตาวีกาลมญฺญาย เอกํ อตฺถํ อทาสหํ
อนุโมทิตฺวาน สพฺพญฺญู ปกฺกามิ อุตฺตรามุโข
เอกนวุเต อิโต กปฺเป ยํ ปุปฺผมททึ ตทา
ทุคฺคตึ นาภิชานามิ ปุปฺผทานสฺสิทํ ผลํ
อนนฺตรา อิโต กปฺเป ราชาหุ วรทสฺสโน
สตฺตรตนสมฺปนฺโน จกฺกวตฺติ มหพฺพโล


ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา กุสุมาสนิโย เถโร อิมา คาถาโย
อภาสิตฺถาติ
กุสุมาสนิยตฺเถรสฺส อปทานํ สมตฺตํ
สตฺตมํ ผลทายกตฺเถราปทานํ
อชฺฌายิโก มนฺตธโร ติณฺณํ เวทาน ปารคู 
หิมวนฺตสฺสวิทูเร วสามิ อสฺสเม อหํ
อคฺคิหุตฺตญฺจ เม อตฺถิ ปุณฺฑรีกผลานิ จ
ปุฏเก นิกฺขิปิตฺวาน ทุมคฺเค ลคฺคิตํ มยา
ปทุมุตฺตโร โลกวิทู อาหุตีนํ ปฏิคฺคโห
มมุทฺธริตุกาโม โส ภิกฺขนฺโต มมุปาคมิ
ปสนฺนจิตฺโต สุมโน ผลํ พุทฺธสฺสทาสหํ
ปีติสญฺชนโน มยฺหํ ทิฏฺฐธมฺเม สุขาวโห
สุวณฺณวณฺโณ สมฺพุทฺโธ อาหุตีนํ ปฏิคฺคโห
อนฺตลิกฺเข ฐิโต สตฺถา อิมํ คาถํ อภาสถ
อิมินา ผลทาเนน เจตนาปณิธีหิ จ
กปฺปานํ สตสหสฺสํ ทุคฺคตึ นูปปชฺชติ


เตเนว สุกฺกมูเลน อนุภุตฺวาน สมฺปทา
ปตฺโตมฺหิ อจลํ ฐานํ หิตฺวา ชยปราชยํ
อิโต สตฺตกปฺปสเต ราชา อาสึ สุมงฺคโล
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ผลทายโก เถโร อิมา คาถาโย
อภาสิตฺถาติ
ผลทายกตฺเถรสฺส อปทานํ สมตฺตํ
อฏฺฐมํ ญาณสญฺญกตฺเถราปทานํ
ปพฺพเต หิมวนฺตมฺหิ วสามิ ปพฺพตนฺตเร
ปุฬินํ โสภนํ ทิสฺวา พุทฺธเสฏฺฐํ อนุสฺสรึ
ญาเณ อุปนิธํ นตฺถิ สงฺคามํ นตฺถิ สตฺถุโน
สพฺพธมฺมํ อภิญฺญาย ญาเณน อธิมุจฺจติ
นโม เต ปุริสาชญฺญ นโม เต ปุริสุตฺตม
ญาเณน เต สโม นตฺถิ ยาวตา ญาณมุตฺตมํ
ญาเณ จิตฺตํ ปสาเทตฺวา กปฺปํ สคฺคมฺหิ โมทหํ
อวเสเสสุ กปฺเปสุ กุสลํ กริตํ มยา



เอกนวุเต อิโต กปฺเป ยํ สญฺญมลภึ ตทา
ทุคฺคตึ นาภิชานามิ ญาณสญฺญายิทํ ผลํ
อิโต เตสตฺตติกปฺเป เอโก ปุฬินปุปฺผิโย
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ญาณสญฺญโก เถโร อิมา คาถาโย
อภาสิตฺถาติ
ญาณสญฺญกตฺเถรสฺส อปทานํ สมตฺตํ
นวมํ คนฺธปุปฺผิยตฺเถราปทานํ
สุวณฺณวณฺโณ ภควา วิปสฺสี ทกฺขิณารโห
ปุรกฺขโต สาวเกหิ อารามา อภินิกฺขมิ
ทิสฺวานหํ พุทฺธเสฏฺฐํ สพฺพญฺญุตํ อนาสวํ
ปสนฺนจิตฺโต สุมโน คตมคฺคํ อปูชยึ
เตน จิตฺตปฺปสาเทน ทิปทินฺทสฺส ตาทิโน
หฏฺโฐ หฏฺเฐน จิตฺเตน ปุน วนฺทึ ตถาคตํ
เอกนวุเต อิโต กปฺเป ยํ ปุปฺผมภิโรปยึ
ทุคฺคตึ นาภิชานามิ พุทฺธปูชายิทํ ผลํ




เอกตาฬีสิโต กปฺเป วรุโณ นาม ขตฺติโย
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา คนฺธปุปฺผิโย เถโร อิมา คาถาโย
อภาสิตฺถาติ
คนฺธปุปฺผิยตฺเถรสฺส อปทานํ สมตฺตํ
ทสมํ ปทุมปูชกตฺเถราปทานํ
หิมวนฺตสฺสวิทูเร โคตโม นาม ปพฺพโต
นานารุกฺเขหิ สญฺฉนฺโน มหาภูตคณาลโย
เวมชฺฌมฺหิ จ ตสฺสาสิ อสฺสโม อภินิมฺมิโต
ปุรกฺขโต สสิสฺเสหิ วสามิ อสฺสเม อหํ
อายนฺตุ เม สิสฺสคณา ปทุมํ อาหรนฺตุ เม
พุทฺธปูชํ กริสฺสามิ ทิปทินฺทสฺส ตาทิโน
เอวนฺติ เต ปฏิสฺสุตฺวา ปทุมํ อาหรึสุ เม
ตถา นิมิตฺตํ กตฺวาหํ พุทฺธสฺส อภิโรปยึ
สิสฺเส ตทา สมาเนตฺวา สาธุกํ อนุสาสหํ
มา โข ตุเมฺห ปมชฺชิตฺถ อปฺปมาโท สุขาวโห



เอวํ สมนุสาสิตฺวา ส สิสฺเส วจนกฺขเม
อปฺปมาทคุเณ ยุตฺโต ตทา กาลํ กโต อหํ
เอกนวุเต อิโต กปฺเป ยํ ปุปฺผมภิโรปยึ
ทุคฺคตึ นาภิชานามิ พุทฺธปูชายิทํ ผลํ
เอกปญฺญาสกปฺปมฺหิ ราชา อาสึ ชลุตฺตโม
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปทุมปูชโก เถโร อิมา คาถาโย
อภาสิตฺถาติ
ปทุมปูชกตฺเถรสฺส อปทานํ สมตฺตํ
อุทฺทานํ
เสเรยฺยโก ปุปฺผถูปิ ปายาโสทกิ โถมโก
อาสนิ ผลสญฺญี จ คนฺธปทุมปุปฺผิโย
ปญฺจุตฺตรสตา คาถา คณิตา อตฺถทสฺสิภิ
เสเรยฺยวคฺโค เตรสโม




จุทฺทสโม โสภิตวคฺโค
ปฐมํ โสภิตตฺเถราปทานํ
ปทุมุตฺตโร นาม ชิโน โลกเชฏฺโฐ นราสโภ
มหโต ชนกายสฺส เทเสติ อมตํ ปทํ
ตสฺสาหํ วจนํ สุตฺวา วาจาสภิมุทีริตํ
อญฺชลึ ปคฺคเหตฺวาน เอกคฺโค อาสหํ ตทา
ยถา สมุทฺโท อุทธีนมคฺโค
เมรุ นคานํ ปวโร สิลุจฺจโย
ตเถว เย จิตฺตวเสน วตฺตเร
น พุทฺธญาณสฺส กลํ อุเปนฺติ เต
ธมฺมวิธึ ฐเปตฺวาน พุทฺโธ การุณิโก อิสิ
ภิกฺขุสงฺเฆ นิสีทิตฺวา อิมา คาถา อภาสถ
โย โส ญาณํ ปกิตฺเตสิ พุทฺธมฺหิ โลกนายเก
กปฺปานํ สตสหสฺสํ ทุคฺคตึ โส น คจฺฉติ
กิเลเส ฌาปยิตฺวาน เอกคฺโค สุสมาหิโต
โสภิโต นาม นาเมน เหสฺสติ สตฺถุสาวโก
กิเลสา ฌาปิตา มยฺหํ ภวา สพฺเพ สมูหตา
ติสฺโส วิชฺชา อนุปฺปตฺตา กตํ พุทฺธสฺส สาสนํ



ปญฺญาเส กปฺปสหสฺสมฺหิ สตฺเตวาสุํ สมุคฺคตา
สตฺตรตนสมฺปนฺนา จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา โสภิโต เถโร อิมา คาถาโย
อภาสิตฺถาติ
โสภิตฺตเถรสฺส อปทานํ สมตฺตํ
ทุติยํ สุทสฺสนตฺเถราปทานํ
วิตฺถตาย นทิยา ตีเร มิลกฺขุผลิโน อหุ
ตาหํ รุกฺขํ คเวสนฺโต อทฺทสํ โลกนายกํ
เกตกํ ปุปฺผิตํ ทิสฺวา วณฺเฏ เฉตฺวานหํ ตทา
พุทฺธสฺส อภิโรเปสึ สิขิโน โลกพนฺธุโน
เยน ญาเณน ปตฺโตสิ อจฺจุตํ อมตํ ปทํ
ตํ ญาณํ อภิปูเชสึ พุทฺธเสฏฺฐ มหามุนิ
ญาณมฺหิ ปูชํ กตฺวาน มิลกฺขุํ อทฺทสํ อหํ
ปฏิลทฺโธมฺหิ ตํ สญฺญํ ญาณปูชายิทํ ผลํ
เอกตฺตึเส อิโต กปฺเป ยํ ปุปฺผมภิโรปยึ
ทุคฺคตึ นาภิชานามิ ญาณปูชายิทํ ผลํ




อิโต เตรสกปฺปมฺหิ ทฺวาทสาสุํ พลุคฺคตา
สตฺตรตนสมฺปนฺนา จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สุทสฺสโน เถโร อิมา คาถาโย
อภาสิตฺถาติ
สุทสฺสนตฺเถรสฺส อปทานํ สมตฺตํ
ตติยํ จนฺทนปูชกตฺเถราปทานํ
จนฺทภาคานทีตีเร อโหสึ กินฺนโร ตทา
ปุปฺผภกฺโข จหํ อาสึ ปุปฺผานํ วสโน อหํ
อตฺถทสฺสี ตุ ภควา โลกเชฏฺโฐ นราสโภ
ปวนคฺเคน นิยฺยาสิ หํสราชาว อมฺพเร
นโม เต ปุริสาชญฺญ จิตฺตํ เต สุวิโสธิตํ
ปสนฺนมุขวณฺโณสิ วิปฺปสนฺนมุขินฺทฺริโย
โอโรหิตฺวาน อากาสา ภูริปญฺโญ สุเมธโส
สงฺฆาฏึ ปตฺถริตฺวาน ปลฺลงฺเกน อุปาวิสิ
วิลินํ จนฺทนาทาย อคมาสึ ชินนฺติเก
ปสนฺนจิตฺโต สุมโน พุทฺธสฺส อภิโรปยึ




อภิวาเทตฺวาน สมฺพุทฺธํ โลกเชฏฺฐํ นราสภํ
ปาโมชฺชํ ชนยิตฺวาน ปกฺกามึ อุตฺตรามุโข
อฏฺฐารเส กปฺปสเต จนฺทนํ ยํ อปูชยึ
ทุคฺคตึ นาภิชานามิ พุทฺธปูชายิทํ ผลํ
จตุทฺทเส กปฺปสเต อิโต อาสึสุ เต ตโย
โรหิณี นาม นาเมน จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา จนฺทนปูชโก เถโร อิมา คาถาโย
อภาสิตฺถาติ
จนฺทนปูชกตฺเถรสฺส อปทานํ สมตฺตํ
อฏฺฐมํ ภาณวารํ
จตุตฺถํ ปุปฺผฉทนิยตฺเถราปทานํ
สุนนฺโท นาม นาเมน พฺราหฺมโณ มนฺตปารคู
อชฺฌายโก ยาจโยโค วาชเปยฺยํ อยาชยิ
ปทุมุตฺตโร โลกวิทู อคฺโค การุณิโก อิสิ
ชนตํ อนุกมฺปนฺโต อมฺพเร จงฺกมิ ตทา
จงฺกมิตฺวาน สมฺพุทฺโธ สพฺพญฺญู โลกนายโก
เมตฺตาย อผริ สตฺเต อปฺปมาณํ นิรูปธึ


วณฺเฏ ฉิตฺวาน ปุปฺผานิ พฺราหฺมโณ มนฺตปารคู
สพฺเพ สิสฺเส สมาเนตฺวา อากาเส อุกฺขิปาปยิ
ยาวตา นครํ อาสิ ปุปฺผานํ ฉทนํ ตทา
พุทฺธสฺส อานุภาเวน สตฺตาหํ น วิคจฺฉถ
เตเนว สุกฺกมูเลน อนุโภตฺวาน สมฺปทา
สพฺพาสเว ปริญฺญาย ติณฺโณ โลเก วิสตฺติกํ
เอการเส กปฺปสเต ปญฺจตฺตึสาสุ ขตฺติยา
อมฺพรํสสนามา เต จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปุปฺผฉทนิโย เถโร อิมา คาถาโย
อภาสิตฺถาติ
ปุปฺผฉทนิยตฺเถรสฺส อปทานํ สมตฺตํ
ปญฺจมํ รโหสญฺญิกตฺเถราปทานํ
หิมวนฺตสฺสวิทูเร วสโภ นาม ปพฺพโต
ตสฺมึ ปพฺพตปาทมฺหิ อสฺสโม อาสิ มาปิโต
ตีณิ สิสฺสสหสฺสานิ วาเจสึ พฺราหฺมโณ ตทา
สํสาวิตฺวาน เต สิสฺเส เอกมนฺตํ อุปาวิสึ



เอกมนฺตํ นิสีทิตฺวา พฺราหฺมโณ มนฺตปารคู
พุทฺธเวสํ คเวสนฺโต ญาเณ จิตฺตํ ปสาทยิ
ตตฺถ จิตฺตํ ปสาเทตฺวา นิสีทิ ปณฺณสนฺถเร
ปลฺลงฺกํ อาภุชิตฺวาน ตตฺถ กาลํ กโต อหํ
เอกตฺตึเส อิโต กปฺเป ยํ สญฺญมลภึ ตทา
ทุคฺคตึ นาภิชานามิ ญาณสญฺญายิทํ ผลํ
สตฺตวีสมฺหิ กปฺปมฺหิ ราชา สิรีธโร อหุ
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา รโหสญฺญิโก เถโร อิมา คาถาโย
อภาสิตฺถาติ
รโหสญฺญิกตฺเถรสฺส อปทานํ สมตฺตํ
ฉฏฺฐํ จมฺปกปุปฺผิยตฺเถราปทานํ
กณิการํว โชตนฺตํ นิสินฺนํ ปพฺพตนฺตเร
โอภาเสนฺตํ ทิสา สพฺพา โอสธึ วิย ตารกํ
ตโย มาณวกา อาสุํ สเก สิปฺเป สุสิกฺขิตา
ขาริภารํ คเหตฺวาน อเนฺวนฺติ มม ปจฺฉโต


ปุฏเก สตฺต ปุปฺผานิ นิกฺขิตฺตานิ ตปสฺสินา
คเหตฺวา ตานิ ญาณมฺหิ เวสฺสภุสฺสาภิโรปยึ
เอกตฺตึเส อิโต กปฺเป ยํ ปุปฺผมภิโรปยึ
ทุคฺคตึ นาภิชานามิ ญาณปูชายิทํ ผลํ
เอกูนตึสกปฺปมฺหิ วิหตาภาสนามโก
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา จมฺปกปุปฺผิโย เถโร อิมา คาถาโย
อภาสิตฺถาติ
จมฺปกปุปฺผิยตฺเถรสฺส อปทานํ สมตฺตํ
สตฺตมํ อตฺถสนฺทสฺสกตฺเถราปทานํ
วิสาลมาเฬ อาสินฺโน อทฺทสํ โลกนายกํ
ขีณาสวํ พลปฺปตฺตํ ภิกฺขุสงฺฆปุรกฺขตํ
สตสหสฺสา เตวิชฺชา ฉฬภิญฺญา มหิทฺธิกา
ปริวาเรนฺติ สมฺพุทฺธํ โก ทิสฺวา นปฺปสีทติ
ญาเณ อุปนิธา ยสฺส น วิชฺชติ สเทวเก
อนนฺตญาณํ สมฺพุทฺธํ โก ทิสฺวา นปฺปสีทติ



ธมฺมกายญฺจ ทีเปนฺติ เกวลํ รตนากรํ
วิโกเปตุํ น สกฺโกนฺติ โก ทิสฺวา นปฺปสีทติ
อิมาหิ ตีหิ คาถาหิ นารโท ปุรคจฺฉิ โส
ปทุมุตฺตรํ ถวิตฺวาน สมฺพุทฺธํ อปราชิตํ
เตน จิตฺตปฺปสาเทน พุทฺธสนฺถวเนน จ
กปฺปานํ สตสหสฺสํ ทุคฺคตึ นูปปชฺชหํ
อิโต ตึเส กปฺปสเต สุมิตฺโต นาม ขตฺติโย
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อตฺถสนฺทสฺสโก เถโร อิมา คาถาโย
อภาสิตฺถาติ
อตฺถสนฺทสฺสกตฺเถรสฺส อปทานํ สมตฺตํ
อฏฺฐมํ เอกรํสนิยตฺเถราปทานํ
นารโท อิติ นาเมน เกสโว อิติ มํ วิทู
กุสลากุสลํ เอสํ อคมํ พุทฺธสนฺติกํ
เมตฺตจิตฺโต การุณิโก อตฺถทสฺสี มหามุนิ
อสฺสาสยนฺโต สตฺเต โส ธมฺมํ เทเสติ จกฺขุมา




สกํ จิตฺตํ ปสาเทตฺวา สิเร กตฺวาน อญฺชลึ
สตฺถารํ อภิวาเทตฺวา ปกฺกามิ ปาจินามุโข
สตฺตรเส กปฺปสเต ราชา อาสิ มหีปติ
อมิตฺตตปโน นาม จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา เอกรํสนิโย เถโร อิมา คาถาโย
อภาสิตฺถาติ
เอกรํสนิยตฺเถรสฺส อปทานํ สมตฺตํ
นวมํ สาลทายกตฺเถราปทานํ
มิคราชา ตทา อาสึ อภิชาโตสุ เกสรี
คิริทุคฺคํ คเวสนฺโต อทฺทสํ โลกนายกํ
อยํ นุ โข มหาวีโร นิพฺพาเปติ มหาชนํ
ยนฺนูนิมํ อุปาเสยฺยํ เทวเทวํ นราสภํ
สาขํ สาลสฺส ภญฺชิตฺวา สโกฏํ ปุปฺผมาหรึ
อุปคนฺตฺวาน สมฺพุทฺธํ อทาสึ ปุปฺผมุตฺตมํ
เอกนวุเต อิโต กปฺเป ยํ ปุปฺผมภิโรปยึ
ทุคฺคตึ นาภิชานามิ ปุปฺผทานสฺสิทํ ผลํ





อิโต จ นวเม กปฺเป วิโรจนสนามกา
ตโย อาสึสุ ราชาโน จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สาลทายโก เถโร อิมา คาถาโย
อภาสิตฺถาติ
สาลทายกตฺเถรสฺส อปทานํ สมตฺตํ
ทสมํ ผลทายกตฺเถราปทานํ
ปโรธโก ตทา อาสึ ปรมานุปโรธโก
ปพฺภาเร เสยฺยํ กปฺเปมิ อวิทูเร สิขิสตฺถุโน
สายํ ปาตญฺจ ปสฺสามิ พุทฺธํ โลกคฺคนายกํ
เทยฺยธมฺโม จ เม นตฺถิ ทิปทินฺทสฺส ตาทิโน
ปิยาลผลมาทาย อคมํ พุทฺธสนฺติกํ
ปฏิคฺคเหสิ ภควา โลกเชฏฺโฐ นราสโภ
ตโต ปรํ อุปาทาย ปวาริ ตํ วินายกํ
เตน จิตฺตปฺปสาเทน ตตฺถ กาลํ กโต อหํ
เอกตฺตึเส อิโต กปฺเป ยํ ผลํ อททึ อหํ
ทุคฺคตึ นาภิชานามิ ผลทานสฺสิทํ ผลํ



อิโต ปณฺณรเส กปฺเป ตโย อาสึสุ มาลภิ
สตฺตรตนสมฺปนฺนา จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ผลทายโก เถโร อิมา คาถาโย
อภาสิตฺถาติ
ผลทายกตฺเถรสฺส อปทานํ สมตฺตํ
อุทฺทานํ
โสภิ สุทสฺสโน เจว จนฺทโน ปุปฺผฉทโน
รโห จมฺปกปุปฺผี จ อตฺถสนฺทสฺสเกน จ
เอกรํสี สาลทโท ทสโม ผลทายโก
คาถาโย สตฺตติ เทฺว จ คณิตาโย วิภาวิหีติ
โสภิตวคฺโค จุทฺทสโม




ปณฺณรสโม ฉตฺตวคฺโค
ปฐมํ อธิฉตฺติยตฺเถราปทานํ
ปรินิพฺพุเต ภควติ อตฺถทสฺสีนรุตฺตเม
ฉตฺตาติฉตฺตํ กาเรตฺวา ถูปมฺหิ อภิโรปยึ
กาเลน กาลํ อาคนฺตฺวา นมสฺสึ โลกนายกํ
ปุปฺผจฺฉทนํ กตฺวาน ฉตฺตมฺหิ อภิโรปยึ
สตฺตรเส กปฺปสเต เทวรชฺชมการยึ
มนุสฺสตฺตํ น คจฺฉามิ ถูปปูชายิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อธิฉตฺติโย เถโร อิมา คาถาโย
อภาสิตฺถาติ
อธิฉตฺติยตฺเถรสฺส อปทานํ สมตฺตํ
ทุติยํ ถมฺภาโรปกตฺเถราปทานํ
นิพฺพุเต โลกนาถมฺหิ ธมฺมทสฺสีนราสเภ
อาโรเปสึ ธชตฺถมฺภํ พุทฺธเสฏฺฐสฺส เจติเย
นิสฺเสณึ มาปยิตฺวาน ถูปเสฏฺฐํ สมารุหํ
ชาติปุปฺผํ คเหตฺวาน ถูปมฺหิ อภิโรปยึ



อโห พุทฺธา อโห ธมฺมา อโห โน สตฺถุสมฺปทา
ทุคฺคตึ นาภิชานามิ ถูปปูชายิทํ ผลํ
จตุนวุเต อิโต กปฺเป ถูปสิขสนามกา
โสฬสาสึสุ ราชาโน จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ถมฺภาโรปโก เถโร อิมา คาถาโย
อภาสิตฺถาติ
ถมฺภาโรปกตฺเถรสฺส อปทานํ สมตฺตํ
ตติยํ เวทิการกตฺเถราปทานํ
นิพฺพุเต โลกนาถมฺหิ ปิยทสฺสีนรุตฺตเม
ปสนฺนจิตฺโต สุมโน พุทฺธเวทิมกาสหํ
มณีหิ ปริวาเรตฺวา อกาสิมหมุตฺตมํ
เวทิกาย มหํ กตฺวา ตตฺถ กาลํ กโต อหํ
ยํ ยํ โยนูปปชฺชามิ เทวตฺตํ อถ มานุสํ
มณึ ธาเรนฺติ อากาเส ปุญฺญกมฺมสฺสิทํ ผลํ
โสฬสิโต กปฺปสเต มณิปฺปภาสนามกา
พตฺตึสาสึสุ ราชาโน จกฺกวตฺตี มหพฺพลา



ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา เวทิการโก เถโร อิมา คาถาโย
อภาสิตฺถาติ
เวทิการกตฺเถรสฺส อปทานํ สมตฺตํ
จตุตฺถํ สปริวาริยตฺเถราปทานํ
ปทุมุตฺตโร นาม ชิโน โลกเชฏฺโฐ นราสโภ
ชลิตฺวา อคฺคิกฺขนฺโธว สมฺพุทฺโธ ปรินิพฺพุโต
นิพฺพุเต จ มหาวีเร ถูโป วิตฺถาริโก อหุ
ถูปทตฺตํ อุปฏฺเฐนฺติ ธาตุเคเห วรุตฺตเม
ปสนฺนจิตฺโต สุมโน อกํ จนฺทนเวทิกํ
ทียติ ธูปคนฺโธ จ ถูปานุจฺฉวิกํ ตทา
ภเว นิพฺพตฺตมานมฺหิ เทวตฺเต อถ มานุเส
โอมตฺตํ เม น ปสฺสามิ ปุพฺพกมฺมสฺสิทํ ผลํ
ปญฺจทเส กปฺปสเต อิโต อฏฺฐ ชนา อหุํ
สพฺเพ สมตฺตนามา เต จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ



อิตฺถํ สุทํ อายสฺมา สปริวาริโย เถโร อิมา คาถาโย
อภาสิตฺถาติ
สปริวาริยตฺเถรสฺส อปทานํ สมตฺตํ
ปญฺจมํ อุมฺมาปุปฺผิยตฺเถราปทานํ
นิพฺพุเต โลกมหิเต อาหุตีนํ ปฏิคฺคเห
สิทฺธตฺถมฺหิ ภควติ มหาถูปมโห อหุ
มเห ปวตฺตมานมฺหิ สิทฺธตฺถสฺส มเหสิโน
อุมฺมาปุปฺผํ คเหตฺวาน ถูปมฺหิ อภิโรปยึ
จตุนวุเต อิโต กปฺเป ยํ ปุปฺผมภิโรปยึ
ทุคฺคตึ นาภิชานามิ ปุปฺผปูชายิทํ ผลํ
อิโต จ นวเม กปฺเป โสมเทวสนามกา
ปญฺจาสีติสุ ราชาโน จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อุมฺมาปุปฺผิโย เถโร อิมา คาถาโย
อภาสิตฺถาติ
อุมฺมาปุปฺผิยตฺเถรสฺส อปทานํ สมตฺตํ



ฉฏฺฐํ อนุโลมทายกตฺเถราปทานํ
อโนมทสฺสิสฺส มุนิโน โพธิเวทึ อกาสหํ
สุธาย ปิณฺฑํ ทตฺวาน ปาณิกมฺมํ อกาสหํ
ทิสฺวา ตํ สุกตํ กมฺมํ อโนมทสฺสี นรุตฺตโม
ภิกฺขุสงฺเฆ ฐิโต สตฺถา อิมํ คาถํ อภาสถ
อิมินา สุธกมฺเมน เจตนาปณิธีหิ จ
สมฺปตฺตึ อนุโภตฺวาน ทุกฺขสฺสนฺตํ กริสฺสติ
ปสนฺนมุขวณฺโณมฺหิ เอกคฺโค สุสมาหิโต
ธาเรมิ อนฺติมํ เทหํ สมฺมาสมฺพุทฺธสาสเน
อิโต กปฺปสเต อาสึ ปริปุณฺโณ อนูนโก
ราชา สมฺปสฺสโน นาม จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อนุโลมทายโก เถโร อิมา คาถาโย
อภาสิตฺถาติ
อนุโลมทายกตฺเถรสฺส อปทานํ สมตฺตํ



สตฺตมํ มคฺคทายกตฺเถราปทานํ
อุตฺตริตฺวาน นทิกํ วนํ คจฺฉติ จกฺขุมา
ตมทฺทสาสึ สมฺพุทฺธํ สิทฺธตฺถํ วรลกฺขณํ
กุทฺทาลปิฏกมาทาย สมํ กตฺวาน ตํ ปถํ
สตฺถารํ อภิวาเทตฺวา สกํ จิตฺตํ ปสาทยึ
จตุนวุเต อิโต กปฺเป ยํ กมฺมมกรึ ตทา
ทุคฺคตึ นาภิชานามิ มคฺคทานสฺสิทํ ผลํ
สตฺตปญฺญาสกปฺปมฺหิ เอโก อาสึ ชนาธิโป
นาเมน สุปฺปพุทฺโธติ นายโก โส นริสฺสโร
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา มคฺคทายโก เถโร อิมา คาถาโย
อภาสิตฺถาติ
มคฺคทายกตฺเถรสฺส อปทานํ สมตฺตํ
อฏฺฐมํ ผลกทายกตฺเถราปทานํ
ยานกาโร ปุเร อาสึ ทารุกมฺเม สุสิกฺขิโต
จนฺทเนน ผลกํ กตฺวา อทาสึ โลกพนฺธุโน



ปภาสติ อิทํ พฺยมฺหํ สุวณฺณสฺส สุนิมฺมิตํ
หตฺถิยานํ อสฺสยานํ ทิพฺพยานํ อุปฏฺฐิตํ
ปาสาทา สิวิกา เจว นิพฺพตฺตนฺติ ยทิจฺฉกํ
อกฺขุมฺภํ รตนํ มยฺหํ ผลกสฺส อิทํ ผลํ
เอกนวุเต อิโต กปฺเป ผลกํ ยํ อหํ ททึ
ทุคฺคตึ นาภิชานามิ ผลกสฺส อิทํ ผลํ
สตฺตปญฺญาสกปฺปมฺหิ จตุโร ภวนิมฺมิตา
สตฺตรตนสมฺปนฺนา จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ผลกทายโก เถโร อิมา คาถาโย
อภาสิตฺถาติ
ผลกทายกตฺเถรสฺส อปทานํ สมตฺตํ
นวมํ วฏํสกิยตฺเถราปทานํ
สุเมโธ นาม นาเมน สยมฺภู อปราชิโต
วิเวกมนุพฺรูหนฺโต อชฺโฌคาหิ มหาวนํ
สลฬํ ปุปฺผิตํ ทิสฺวา คนฺถิตฺวาน วฏํสกํ
พุทฺธสฺส อภิโรเปสึ สมฺมุขา โลกนายกํ



ตึสกปฺปสหสฺสมฺหิ ยํ ปุปฺผมภิโรปยึ
ทุคฺคตึ นาภิชานามิ พุทฺธปูชายิทํ ผลํ
อูนวีเส กปฺปสเต โสฬสาสึสุ นิมฺมิตา
สตฺตรตนสมฺปนฺนา จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา วฏํสกิโย เถโร อิมา คาถาโย
อภาสิตฺถาติ
วฏํสกิยตฺเถรสฺส อปทานํ สมตฺตํ
ทสมํ ปลฺลงฺกทายกตฺเถราปทานํ
สุเมธสฺส ภควโต โลกเชฏฺฐสฺส ตาทิโน
ปลฺลงฺโก หิ มยา ทินฺโน สอุตฺตรสปจฺฉโท
สตฺตรตนสมฺปนฺโน ปลฺลงฺโก อาสิ โส ตทา
มม สงฺกปฺปมญฺญาย นิพฺพตฺตติ สทา มม
ตึสกปฺปสหสฺสมฺหิ ยํ ปลฺลงฺกมททินฺตทา
ทุคฺคตึ นาภิชานามิ ปลฺลงฺกสฺส อิทํ ผลํ
วีสกปฺปสหสฺสมฺหิ สุวณฺณาภา ตโย ชนา
สตฺตรตนสมฺปนฺนา จกฺกวตฺตี มหพฺพลา


ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปลฺลงฺกทายโก เถโร อิมา คาถาโย
อภาสิตฺถาติ
ปลฺลงฺกทายกตฺเถรสฺส อปทานํ สมตฺตํ
อุทฺทานํ
ฉตฺตถมฺโภ จ เวที จ ปริวารุมฺมปุปฺผิโย
อนุโลโม จ มคฺโค จ ผลโก จ วฏํสโก
ปลฺลงฺกทายิ คาถาโย ฉปฺปญฺญาส ปกิตฺติตา
ฉตฺตวคฺโค ปณฺณรสโม



โสฬสโม พนฺธุชีวกวคฺโค
ปฐมํ พนฺธุชีวกตฺเถราปทานํ
จนฺทํว วิมลํ สุทฺธํ วิปฺปสนฺนมนาวิลํ
นนฺทิภวปริกฺขีณํ ติณฺณํ โลเก วิสตฺติกํ 
นิพฺพาปยนฺตํ ชนตํ ติณฺณํ ตารยตํ มุนึ 
วนสฺมึ ฌายมานนฺตํ เอกคฺคํ สุสมาหิตํ
พนฺธุชีวกปุปฺผานิ ลคฺคิตฺวา สุตฺตเก อหํ
พุทฺธสฺส อภิโรเปสึ สิขิโน โลกพนฺธุโน
เอกตฺตึเส อิโต กปฺเป ยํ กมฺมมกรึ ตทา
ทุคฺคตึ นาภิชานามิ พุทฺธปูชายิทํ ผลํ
อิโต สตฺตมเก กปฺเป มนุชินฺโท มหายโส
สมนฺตจกฺขุ นามาสึ จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา พนฺธุชีวโก เถโร อิมา คาถาโย
อภาสิตฺถาติ
พนฺธุชีวกตฺเถรสฺส อปทานํ สมตฺตํ



ทุติยํ ตมฺพปุปฺผิยตฺเถราปทานํ
ปรกมฺมายเน ยุตฺโต อปราธํ อกาสหํ
วนนฺตํ อติธาวิสฺสํ ภยเวรสมปฺปิโต
ปุปฺผิตํ ปาทปํ ทิสฺวา ปิณฺฑิพนฺธํ สุนิมฺมิตํ
ตมฺพปุปฺผํ คเหตฺวาน โพธิยํ โอกิรึ อหํ
สมฺมชฺชิตฺวาน ตํ โพธึ ปาฏลึ ปาทปุตฺตมํ
ปลฺลงฺกํ อาภุชิตฺวาน โพธิมูลํ อุปาวิสึ
คตมคฺคํ คเวสนฺตา อาคญฺฉฉ มม สนฺติกํ
เต จ ทิสฺวานหํ ตตฺถ อาวชฺชึ โพธิมุตฺตมํ
วนฺทิตฺวา จ อหํ โพธึ วิปฺปสนฺเนน เจตสา
อเนกตาเล ปปตึ คิริทุคฺเค ภยานเก
เอกนวุเต อิโต กปฺเป ยํ ปุปฺผมภิโรปยึ
ทุคฺคตึ นาภิชานามิ โพธิปูชายิทํ ผลํ
อิโต จ ตติเย กปฺเป ราชา สมฺมสิโต อหุ
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ตมฺพปุปฺผิโย เถโร อิมา คาถาโย
อภาสิตฺถาติ
ตมฺพปุปฺผิยตฺเถรสฺส อปทานํ สมตฺตํ




ตติยํ วีถิสมฺมชฺชกตฺเถราปทานํ
อุเทนฺตํ สตรํสีว ปีตรํสีว ภาณุมํ
ปณฺณรเส ยถา จนฺทํ นิยฺยนฺตํ โลกนายกํ
อฏฺฐสฏฺฐิสหสฺสานิ สพฺเพ ขีณาสวา อหุํ
ปริวารึสุ สมฺพุทฺธํ ทิปทินฺทํ นราสภํ
สมฺมิชฺชิตฺวาน ตํ วีถึ นิยฺยนฺเต โลกนายเก
อุสฺสาเปสึ ธชํ ตตฺถ วิปฺปสนฺเนน เจตสา
เอกนวุเต อิโต กปฺเป ยํ ธชํ อภิโรปยึ
ทุคฺคตึ นาภิชานามิ ธชทานสฺสิทํ ผลํ
อิโต จตุตฺถเก กปฺเป ราชาโหสึ มหพฺพโล
สพฺพากาเรน สมฺปนฺโน สุธโช อิติ วิสฺสุโต
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา วีถิสมฺมชฺชโก เถโร อิมา คาถาโย
อภาสิตฺถาติ
วีถิสมฺมชฺชกตฺเถรสฺส อปทานํ สมตฺตํ
จตุตฺถํ กกฺการุปูชกตฺเถราปทานํ
เทวปุตฺโต อหํ สนฺโต ปูชยึ สิขินายกํ
กกฺการุปุปฺผํ ปคฺคยฺห พุทฺธสฺส อภิโรปยึ



เอกตฺตึเส อิโต กปฺเป ยํ ปุปฺผมภิโรปยึ
ทุคฺคตึ นาภิชานามิ พุทฺธปูชายิทํ ผลํ
อิโต จ นวเม กปฺเป ราชา สตฺตุตฺตโม อหุ
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา กกฺการุปูชโก เถโร อิมา คาถาโย
อภาสิตฺถาติ
กกฺการุปูชกตฺเถรสฺส อปทานํ สมตฺตํ
ปญฺจมํ มนฺทารวปุปฺผปูชกตฺเถราปทานํ
เทวปุตฺโต อหํ สนฺโต ปูชยึ สิขินายกํ
มนฺทารเวน ปุปฺเผน พุทฺธสฺส อภิโรปยึ
สตฺตาหํ ฉทนํ อาสิ ทิพฺพมาลฺยํ ตถาคเต
สพฺเพ ชนา สมาคนฺตฺวา นมสฺสึสุ ตถาคตํ
เอกตฺตึเส อิโต กปฺเป ยํ ปุปฺผมภิโรปยึ
ทุคฺคตึ นาภิชานามิ พุทฺธปูชายิทํ ผลํ
อิโต จ ทสเม กปฺเป ราชาโหสึ ชุตินฺธโร
สตฺตรตนสมฺปนฺโน จกฺกวตฺติ มหพฺพโล



ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา มนฺทารวปุปฺผปูชโก เถโร อิมา คาถาโย
อภาสิตฺถาติ
มนฺทารวปุปฺผปูชกตฺเถรสฺส อปทานํ สมตฺตํ
ฉฏฺฐํ กทมฺพปุปฺผิยตฺเถราปทานํ
หิมวนฺตสฺสวิทูเร กุกฺกุโฏ นาม ปพฺพโต
ตมฺหิ ปพฺพตปาทมฺหิ สตฺต พุทฺธา วสนฺติ เต
กทมฺพํ ปุปฺผิตํ ทิสฺวา ทีปราชํว อุคฺคตํ
อุโภหตฺเถหิ ปคฺคยฺห สตฺต พุทฺเธ สโมกิรึ
จตุนวุเต อิโต กปฺเป ยํ ปุปฺผมภิโรปยึ
ทุคฺคตึ นาภิชานามิ พุทฺธปูชายิทํ ผลํ
เทฺวนวุเต อิโต กปฺเป สตฺตาสุํ ปุปฺผนามกา
สตฺตรตนสมฺปนฺนา จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา กทมฺพปุปฺผิโย เถโร อิมา คาถาโย
อภาสิตฺถาติ
กทมฺพปุปฺผิยตฺเถรสฺส อปทานํ สมตฺตํ



สตฺตมํ ติณสูลกตฺเถราปทานํ
หิมวนฺตสฺสวิทูเร ภูตคโณ นาม ปพฺพโต
วสเตโก ชิโน ตตฺถ สยมฺภู โลกนิสฺสโฏ
ติณสูเล คเหตฺวาน พุทฺธสฺส อภิโรปยึ
เอกูนสตสหสฺสกปฺปํ น วินิปาตโก
อิโต เอกาทเส กปฺเป เอโกสึ ธรณีรุโห
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ติณสูลโก เถโร อิมา คาถาโย
อภาสิตฺถาติ
ติณสูลกตฺเถรสฺส อปทานํ สมตฺตํ
อฏฺฐมํ นาคปุปฺผิยตฺเถราปทานํ
สุวจฺโฉ นาม นาเมน พฺราหฺมโณ มนฺตปารคู
ปุรกฺขโต สสิสฺเสหิ วสติ ปพฺพตนฺตเร
ปทุมุตฺตโร นาม ชิโน อาหุตีนํ ปฏิคฺคโห
มมุทฺธริตุกาโม โส อาคญฺฉิ มม สนฺติกํ



เวหายเส จงฺกมติ ทีโป ปชฺชลิเต ตถา
หาสํ มมํ วิทิตฺวาน ปกฺกามิ ปาจินามุโข
ตญฺจ อจฺฉริยํ ทิสฺวา อพฺภูตํ โลมหํสนํ
นาคปุปฺผํ คเหตฺวาน คตมคฺคมฺหิ โอกิรึ
สตสหสฺเส อิโต กปฺเป ยํ ปุปฺผํ โอกิรึ อหํ
เตน จิตฺตปฺปสาเทน ทุคฺคตึ นูปปชฺชหํ
เอกตฺตึเส อิโต กปฺเป ราชา อาสึ มหารโถ
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา นาคปุปฺผิโย เถโร อิมา คาถาโย
อภาสิตฺถาติ
นาคปุปฺผิยตฺเถรสฺส อปทานํ สมตฺตํ
นวมํ ปุนฺนาคปุปฺผิยตฺเถราปทานํ
กานนํ วนโมคฺคยฺห วสามิ ลุทฺทโก อหํ
ปุนฺนาคํ ปุปฺผิตํ ทิสฺวา พุทฺธเสฏฺฐํ อนุสฺสรึ
ตํ ปุปฺผํ โอจินิตฺวาน สุคนฺธํ คนฺธคนฺธิกํ
ถูปํ กริตฺวาน ปุฬิเน พุทฺธสฺส อภิโรปยึ





เทฺวนวุเต อิโต กปฺเป ยํ ปุปฺผํ อภิปูชยึ
ทุคฺคตึ นาภิชานามิ พุทฺธปูชายิทํ ผลํ
เอกมฺหิ นวุเต กปฺเป เอโก อาสึ ตโมนุโท
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปุนฺนาคปุปฺผิโย เถโร อิมา คาถาโย
อภาสิตฺถาติ
ปุนฺนาคปุปฺผิยตฺเถรสฺส อปทานํ สมตฺตํ
ทสมํ กุมุททายกตฺเถราปทานํ
หิมวนฺตสฺสวิทูเร มหาชาตสฺสโร อหุ
ปทุมุปฺปลสญฺฉนฺโน ปุณฺฑรีกสโมหิโต
กุกฺกุโฏ นาม นาเมน ตตฺถาสึ สกุโณ ตทา
สีลวา วตฺตสมฺปนฺโน ปุญฺญาปุญฺเญสุ โกวิโท
ปทุมุตฺตโร โลกวิทู อาหุตีนํ ปฏิคฺคโห
ชาตสฺสรสฺสวิทูเร สญฺจริตฺถ มหามุนิ
ชลชํ กุมุทํ ภิตฺวา อุปเนสึ มเหสิโน
มม สงฺกปฺปมญฺญาย ปฏิคฺคหิ มหามุนิ



ตญฺจ ทานํ ททิตฺวาหํ สุกฺกมูเลน โจทิโต
กปฺปานํ สตสหสฺสํ ทุคฺคตึ นูปปชฺชหํ
โสฬเสโต กปฺปสเต อาสุํ วรุณนามกา
อฏฺฐ เอเต ชนา ตตฺถ จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา กุมุททายโก เถโร อิมา คาถาโย
อภาสิตฺถาติ
กุมุททายกตฺเถรสฺส อปทานํ สมตฺตํ
อุทฺทานํ
พนฺธุชีวตมฺพปุปฺผิ วีถิ กกฺการุปุปฺผิโย
มนฺทารโว กทมฺพิ จ สูลโก นาคปุปฺผิโย
ปุนฺนาโค โกมุที คาถา ฉปฺปญฺญาส ปกิตฺติตา
พนฺธุชีวกวคฺโค โสฬสโม




สตฺตรสโม สุปาริจริยวคฺโค
ปฐมํ สุปาริจริยตฺเถราปทานํ
ปทุโม นาม นาเมน ทิปทินฺโท นราสโภ
ปวนา อภินิกฺขมฺม ธมฺมํ เทเสติ จกฺขุมา
ยกฺขานํ สมโย อาสิ อวิทูเร มเหสิโน
เยน กิจฺเจน สมฺปตฺตา อชฺฌาเปกฺขึสุ ตาวเท
พุทฺธสฺส คิรมญฺญาย อมตสฺสว เทสนํ
ปสนฺนจิตฺโต สุมโน อปฺโปเฐตฺวา อุปฏฺฐหึ
สุจิณฺณสฺส ผลํ ปสฺสํ อุปฏฺฐานสฺส สตฺถุโน
ตึสกปฺปสหสฺเสสุ ทุคฺคตึ โนปปชฺชหํ
อูนตึเส กปฺปสเต สมลงฺกตนามโก
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สุปาริจริโย เถโร อิมา คาถาโย
อภาสิตฺถาติ
สุปาริจริยตฺเถรสฺส อปทานํ สมตฺตํ



ทุติยํ กณเวรปุปฺผิยตฺเถราปทานํ
สิทฺธตฺโถ นาม ภควา โลกเชฏฺโฐ นราสโภ
ปุรกฺขโต สาวเกหิ นครํ ปฏิปชฺชถ
รญฺโญ อนฺเตปุเร อาสึ โคปโก อภิสมฺมโต
ปาสาเท อุปวิฏฺโฐหํ อทฺทสํ โลกนายกํ
กณเวรํ คเหตฺวาน ภิกฺขุสงฺเฆ สโมกิรึ
พุทฺธสฺส วิสุํ กตฺวาน ตโต ภิยฺโย สโมกิรึ
จตุนวุเต อิโต กปฺเป ยํ ปุปฺผมภิโรปยึ
ทุคฺคตึ นาภิชานามิ พุทฺธปูชายิทํ ผลํ
สตฺตาสีติมฺหิโต กปฺเป จตุราสุํ มหิทฺธิกา
สตฺตรตนสมฺปนฺนา จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา กณเวรปุปฺผิโย เถโร อิมา คาถาโย
อภาสิตฺถาติ
กณเวรปุปฺผิยตฺเถรสฺส อปทานํ สมตฺตํ
ตติยํ ขชฺชทายกตฺเถราปทานํ
ติสฺสสฺส โข ภควโต ปุพฺเพ ผลมทาสหํ
นาฬิเกรญฺจ ปาทาสึ ขชฺชกํ อภิสมฺมตํ



พุทฺธสฺส ตมหํ ทตฺวา ติสฺสสฺส ตุ มเหสิโน
โมทามหํ กามกามี อุปปชฺชึ ยมิจฺฉกํ
เทฺวนวุเต อิโต กปฺเป ยํ ทานมททึ ตทา
ทุคฺคตึ นาภิชานามิ ผลทานสฺสิทํ ผลํ
อิโต เตรสกปฺปมฺหิ ราชา อินฺทสโม อหุ
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ขชฺชทายโก เถโร อิมา คาถาโย
อภาสิตฺถาติ
ขชฺชทายกตฺเถรสฺส อปทานํ สมตฺตํ
จตุตฺถํ เทสปูชกตฺเถราปทานํ
อตฺถทสฺสี ตุ ภควา โลกเชฏฺโฐ นราสโภ
อพฺภุคฺคนฺตฺวาน เวหาสํ คจฺฉนฺโต อนิลญฺชเส
ยมฺหิ เทเส ฐิโต สตฺถา อพฺภุคฺคจฺฉิ มหามุนิ
ตาหํ เทสํ อปูเชสึ ปสนฺโน เสหิ ปาณิหิ
อฏฺฐารเส กปฺปสเต อทฺทสํ ยํ มหามุนึ
ทุคฺคตึ นาภิชานามิ เทสปูชายิทํ ผลํ



เอกาทเส กปฺปสเต โคสุชาตสนามโก
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา เทสปูชโก เถโร อิมา คาถาโย
อภาสิตฺถาติ
เทสปูชกตฺเถรสฺส อปทานํ สมตฺตํ
ปญฺจมํ กณิการฉทนิยตฺเถราปทานํ
เวสฺสภู นาม สมฺพุทฺโธ โลกเชฏฺโฐ นราสโภ
ทิวาวิหาราย มุนิ โอคาหยิ มหาวนํ
กณิการํ โอจินิตฺวา ฉตฺตํ กตฺวานหนฺตทา
ปุปฺผจฺฉทนํ กตฺวาน พุทฺธสฺส อภิโรปยึ
เอกตฺตึเส อิโต กปฺเป ยํ ปุปฺผํ อภิโรปยึ
ทุคฺคตึ นาภิชานามิ พุทฺธปูชายิทํ ผลํ
อิโต วีสติกปฺปมฺหิ โสณฺณาภา อฏฺฐ ขตฺติยา
สตฺตรตนสมฺปนฺนา จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ



อิตฺถํ สุทํ อายสฺมา กณิการฉทนิโย เถโร อิมา คาถาโย
อภาสิตฺถาติ
กณิการฉทนิยตฺเถรสฺส อปทานํ สมตฺตํ
ฉฏฺฐํ สปฺปิทายกตฺเถราปทานํ
ผุสฺโส นามาสิ ภควา อาหุตีนํ ปฏิคฺคโห
คจฺฉเต วีถิยา วีโร นิพฺพาเปนฺโต มหาชนํ
อนุปุพฺเพน ภควา อาคญฺฉิ มม สนฺติกํ
ตโตหํ ปตฺต ปคฺคยฺห สปฺปิเตลํ อทาสหํ
เทฺวนวุเต อิโต กปฺเป ยํ สปฺปิมททึ ตทา
ทุคฺคตึ นาภิชานามิ สปฺปิทานสฺสิทํ ผลํ
ฉปฺปญฺญาเส อิโต กปฺเป เอโก อาสึ สโมทโก
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สปฺปิทายโก เถโร อิมา คาถาโย
อภาสิตฺถาติ
สปฺปิทายตฺเถรสฺส อปทานํ สมตฺตํ


สตฺตมํ ยุธิกปุปฺผิยตฺเถราปทานํ
จนฺทภาคานทีตีเร อนุโสตํ วชามหํ
สยมฺภุํ อทฺทสํ ตตฺถ สาลราชํว ผุลฺลิตํ
ปุปฺผํ ยุธิกมาทาย อุปคจฺฉึ มหามุนึ
ปสนฺนจิตฺโต สุมโน พุทฺธสฺส อภิโรปยึ
จตุนวุเต อิโต กปฺเป ยํ ปุปฺผํ อภิโรปยึ
ทุคฺคตึ นาภิชานามิ พุทฺธปูชายิทํ ผลํ
สตฺตสฏฺฐิมฺหิโต กปฺเป เอโก สามุทฺธโร อหุ
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ยุธิกปุปฺผิโย เถโร อิมา คาถาโย
อภาสิตฺถาติ
ยุธิกปุปฺผิยตฺเถรสฺส อปทานํ สมตฺตํ
อฏฺฐมํ ทุสฺสทายกตฺเถราปทานํ
ติวรายํ ปุเร รมฺเม ราชปุตฺโต อหํ ตทา
ปณฺณาการํ ลภิตฺวาน อุปสนฺตสฺสทาสหํ



อธิวาเสสิ ภควา วตฺถํ หตฺเถน อามสิ
สิทฺธตฺโถ อธิวาเสตฺวา เวหาสํ นภมุคฺคมิ
พุทฺธสฺส คจฺฉมานสฺส ทุสฺสา ธาวนฺติ ปจฺฉโต
ตตฺถ จิตฺตํ ปสาเทสึ พุทฺโธ โน อคฺคปุคฺคโล
จตุนวุเต อิโต กปฺเป ยํ ทุสฺสมททึ ตทา
ทุคฺคตึ นาภิชานามิ ทุสฺสทานสฺสิทํ ผลํ
สตฺตสฏฺฐิมฺหิโต กปฺเป จกฺกวตฺติ ตทา อหุ
ปริสุทฺโธติ นาเมน มนุชินฺโท มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ทุสฺสทายโก เถโร อิมา คาถาโย
อภาสิตฺถาติ
ทุสฺสทายกตฺเถรสฺส อปทานํ สมตฺตํ
นวมํ สมาทปกตฺเถราปทานํ
พนฺธุมติยา นคเร มหาปูคคโณ อหุ
เตสาหํ ปวโร อาสึ มม ปฏฺฐจรา ว เต
เต สพฺเพ สนฺนิปาเตตฺวา ปุญฺญกมฺเม สมาทยึ
มาฬํ กริสฺสาม สงฺฆสฺส ปุญฺญกฺเขตฺตมนุตฺตรํ



สาธูติ เต ปฏิสฺสุตฺวา มม ฉนฺทวสานุคา
นิฏฺฐาเปตฺวาว ตํ มาฬํ วิปสฺสิสฺส อทมฺหเส
เอกนวุเต อิโต กปฺเป ยํ มาฬมททึ ตทา
ทุคฺคตึ นาภิชานามิ มาฬทานสฺสิทํ ผลํ
เอกูนสฏฺฐิกปฺปมฺหิ เอโก อาสิ ชนาธิโป
อาเวโล นาม นาเมน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สมาทปโก เถโร อิมา คาถาโย
อภาสิตฺถาติ
สมาทปกตฺเถรสฺส อปทานํ สมตฺตํ
ทสมํ ปญฺจงฺคุลิยตฺเถราปทานํ
ติสฺโส นามาสิ ภควา โลกนาโถ นราสโภ
ปวิสนฺตํ คนฺธกุฏึ วิหารกุสลํ มุนึ
สุคนฺธมาลฺยมาทาย อคมาสึ ชินนฺติกํ
อปฺปสทฺโธ จ สมฺพุทฺเธ ปญฺจงฺคุลิมทาสหํ
เทฺวนวุเต อิโต กปฺเป ยํ คนฺธมภิโรปยึ
ทุคฺคตึ นาภิชานามิ ปญฺจงฺคุลิสฺสิทํ ผลํ




เทฺวสตฺตติมฺหิโต กปฺเป ราชา อาสึ สยมฺปโก
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปญฺจงฺคุลิโย เถโร อิมา คาถาโย
อภาสิตฺถาติ
ปญฺจงฺคุลิยตฺเถรสฺส อปทานํ สมตฺตํ
อุทฺทานํ
สุปาจริกณเวรี ขชฺชโก เทสปูชโก
กณิกาโร สปฺปิทโท ยุธิโก ทุสฺสทายโก
มาโฬ จ ปญฺจงฺคุลิโก จตุปญฺญาสคาถกาติ
สุปาริจริยวคฺโค สตฺตรสโม




อฏฺฐารสโม กุมุทวคฺโค
ปฐมํ กุมุทมาลิยตฺเถราปทานํ
ปพฺพเต หิมวนฺตมฺหิ มหาชาตสฺสโร อหุ
ตตฺถโช รกฺขโส อาสึ โฆรรูโป มหพฺพโล
กุมุทํ ปุปฺผิตํ ตตฺถ จกฺกมตฺตานิ ชายเร
โอจินามิ จหํ ปุปฺผํ ผลิโน สมิตํ ตทา
อตฺถทสฺสี ตุ ภควา ทิปทินฺโท นราสโภ
ปุปฺผํ สงฺโกจิตํ ทิสฺวา อาคจฺฉิ มม สนฺติเก
อุปาคตญฺจ สมฺพุทฺธํ เทวเทวํ นราสภํ
สพฺพญฺจ ปุปฺผํ ปคฺคยฺห พุทฺธสฺส อภิโรปยึ
ยาวตา หิมวนฺตสฺมึ ยาว มาลา ตทา อหุ
ตาวจฺฉทนสมฺปนฺโน อคมาสิ ตถาคโต
อฏฺฐารเส กปฺปสเต ยํ ปุปฺผมภิโรปยึ
ทุคฺคตึ นาภิชานามิ พุทฺธปูชายิทํ ผลํ
อิโต ปณฺณรเส กปฺเป สตฺตาเหสุํ ชนาธิปา
สหสฺสรถนามา เต จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ





อิตฺถํ สุทํ อายสฺมา กุมุทมาลิโย เถโร อิมา คาถาโย
อภาสิตฺถาติ
กุมุทมาลิยตฺเถรสฺส อปทานํ สมตฺตํ
ทุติยํ นิสฺเสณีทายกตฺเถราปทานํ
โกณฺฑญฺญสฺส ภควโต โลกนาถสฺส ตาทิโน
อาโรหตฺถาย ปาสาทํ นิสฺเสณี การิตา มยา
เตน จิตฺตปฺปสาเทน อนุโภตฺวาน สมฺปทา
ธาเรมิ อนฺติมํ เทหํ สมฺมาสมฺพุทฺธสาสเน
เอกตึสมฺหิ กปฺปานํ สหสฺสมฺหิ ตโย มหา
สมฺพหุลา นาม ราชาโน จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา นิสฺเสณีทายโก เถโร อิมา คาถาโย
อภาสิตฺถาติ
นิสฺเสณีทายกตฺเถรสฺส อปทานํ สมตฺตํ
ตติยํ รตฺติยปุปฺผิยตฺเถราปทานํ
มิคลุทฺโท ปุเร อาสึ อรญฺเญ กานเน อหํ
วิปสฺสึ อทฺทสํ พุทฺธํ เทวเทวํ นราสภํ



รตฺติกํ ปุปฺผิตํ ทิสฺวา กุฏชํ ธรณีรุหํ
สมูลํ ปคฺคเหตฺวาน อุปเนสึ มเหสิโน
เอกนวุเต อิโต กปฺเป ยํ ปุปฺผมภิโรปยึ
ทุคฺคตึ นาภิชานามิ ปุปฺผทานสฺสิทํ ผลํ
อิโต จ อฏฺฐเม กปฺเป สุปฺปสนฺนสนามโก
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา รตฺติยปุปฺผิโย เถโร อิมา คาถาโย
อภาสิตฺถาติ
รตฺติยปุปฺผิยตฺเถรสฺส อปทานํ สมตฺตํ
จตุตฺถํ อุทปานทายกตฺเถราปทานํ
วิปสฺสิโน ภควโต อุทปาโน กโต มยา
ปิณฺฑปาตํ คเหตฺวาน นิยฺยาเทสึ อหํ ตทา
เอกนวุเต อิโต กปฺเป ยํ กมฺมมกรึ ตทา
ทุคฺคตึ นาภิชานามิ อุทปานสฺสิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ




อิตฺถํ สุทํ อายสฺมา อุททานทายโก เถโร อิมา คาถาโย
อภาสิตฺถาติ
อุทปานทายกตฺเถรสฺส อปทานํ สมตฺตํ
ปญฺจมํ สีหาสนทายกตฺเถราปทานํ
นิพฺพุเต โลกนาถมฺหิ ปทุมุตฺตรนายเก
ปสนฺนจิตฺโต สุมโน สีหาสนมทาสหํ
พหูหิ คนฺธมาเลหิ ปรโลกสุขาวโห
ตตฺถ ปูชํ กริตฺวาน นิพฺพายติ พหุชฺชโน
ปสนฺนจิตฺโต สุมโน วนฺทิตฺวา โพธิมุตฺตมํ
กปฺปานํ สตสหสฺสํ ทุคฺคตึ นูปปชฺชหํ
ปณฺณรสสหสฺสมฺหิ กปฺปานํ อฏฺฐ อาสุ เต
สิลุจฺจยสนามา จ ราชาโน จกฺกวตฺติโน
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สีหาสนทายโก เถโร อิมา คาถาโย
อภาสิตฺถาติ
สีหาสนทายกตฺเถรสฺส อปทานํ สมตฺตํ



ฉฏฺฐํ มคฺคทตฺติกตฺเถราปทานํ
อโนมทสฺสิ ภควา ทิปทินฺโท นราสโภ
ทิฏฺฐธมฺมสุขตฺถาย อพฺโภกาสมฺหิ จงฺกมิ
อุทฺธเต ปาเท ปุปฺผานิ โสภํ มุทฺธนิ ติฏฺฐเร
ปสนฺนจิตฺโต สุมโน วนฺทิตฺวา ปุปฺผโมกิรึ
วีสกปฺปสหสฺสมฺหิ อิโต ปญฺจ ชนา อหุํ
ปุปฺผจฺฉทนิยา นาม จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา มคฺคทตฺติโก เถโร อิมา คาถาโย
อภาสิตฺถาติ
มคฺคทตฺติกตฺเถรสฺส อปทานํ สมตฺตํ
สตฺตมํ เอกทีปิยตฺเถราปทานํ
ปทุมุตฺตรสฺส มุนิโน สลเฬ โพธิมุตฺตเม
ปสนฺนจิตฺโต สุมโน เอกทีปํ อทาสหํ
ภเว นิพฺพตฺตมานมฺหิ นิพฺพตฺเต ปุญฺญสญฺจเย
ทุคฺคตึ นาภิชานามิ ทีปทานสฺสิทํ ผลํ



โสฬเส กปฺปสหสฺเส อิโต เต จตุโร ชนา
จนฺทาภา นาม นาเมน จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา เอกทีปิโย เถโร อิมา คาถาโย
อภาสิตฺถาติ
เอกทีปิยตฺเถรสฺส อปทานํ สมตฺตํ
นวมํ ภาณวารํ
อฏฺฐมํ มณิปูชกตฺเถราปทานํ
โอเรน หิมวนฺตสฺส นทิกา สมฺปวตฺตถ
ตสฺสา จานูปเขตฺตมฺหิ สยมฺภู วสเต ตทา
มณึ ปคฺคยฺห ปลฺลงฺกํ สาธุจิตฺตํ มโนรมํ
ปสนฺนจิตฺโต สุมโน พุทฺธสฺส อภิโรปยึ
จตุนวุเต อิโต กปฺเป ยํ มณึ อภิโรปยึ
ทุคฺคตึ นาภิชานามิ พุทฺธปูชายิทํ ผลํ
อิโต จ ทฺวาทเส กปฺเป สตรํสีสนามกา
อฏฺฐ เต ราชาโน อาสุํ จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ



อิตฺถํ สุทํ อายสฺมา มณิปูชโก เถโร อิมา คาถาโย
อภาสิตฺถาติ
มณิปูชกตฺเถรสฺส อปทานํ สมตฺตํ
นวมํ ติกิจฺฉกตฺเถราปทานํ
นคเร พนฺธุมติยา เวชฺโช อาสึ สุสิกฺขิโต
อาตุรานํ สุทุกฺขีนํ มหาชนสุขาวโห
พฺยาธิตํ สมณํ ทิสฺวา สีลวนฺตํ มหาชุตึ
ปสนฺนจิตฺโต สุมโน เภสชฺชมททึ ตทา
อโรโค อาสิ เตเนว สมโณ สํวุตินฺทฺริโย
อโสโก นาม นาเมน อุปฏฺฐาโก วิปสฺสิโน
เอกนวุเต อิโต กปฺเป ยํ โอสถมทาสหํ
ทุคฺคตึ นาภิชานามิ เภสชฺชสฺส อิทํ ผลํ
อิโต จ อฏฺฐเม กปฺเป สพฺโพสถสนามโก
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ติกิจฺฉโก เถโร อิมา คาถาโย
อภาสิตฺถาติ
ติกิจฺฉกตฺเถรสฺส อปทานํ สมตฺตํ



ทสมํ สงฺฆุปฏฺฐากตฺเถราปทานํ
เวสฺสภุมฺหิ ภควติ อาสึ อารามิโก อหํ
ปสนฺนจิตฺโต สุมโน อุปฏฺฐึ สงฺฆมุตฺตมํ
เอกตฺตึเส อิโต กปฺเป ยํ กมฺมมกรึ ตทา
ทุคฺคตึ นาภิชานามิ อุปฏฺฐานสฺสิทํ ผลํ
อิโต เต สตฺตเม กปฺเป สตฺเตวาสุํ สโมตฺถกา
สตฺตรตนสมฺปนฺนา จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สงฺฆุปฏฺฐาโก เถโร อิมา คาถาโย
อภาสิตฺถาติ
สงฺฆุปฏฺฐากตฺเถรสฺส อปทานํ สมตฺตํ
อุทฺทานํ
กุมุโท อถ นิสฺเสณี รตฺติโก อุทปานโท
สีหาสนี มคฺคปฺปโท เอกทีปี มณิปฺปโท
ติกิจฺฉโก อุปฏฺฐาโก เอกูนปญฺญาสคาถกาติ
กุมุทวคฺโค อฏฺฐารสโม





เอกูนวีสติโม กุฏชปุปฺผิยวคฺโค
ปฐมํ กุฏชปุปฺผิยตฺเถราปทานํ
สุวณฺณวณฺณํ สมฺพุทฺธํ สตรํสีว อุตฺตมํ
ทิสํ อนุวิโลเกนฺตํ คจฺฉนฺตํ อนิลญฺชเส
กุฏชํ ปุปฺผิตํ ทิสฺวา สํวิตฺถกสโมตฺถกํ
รุกฺขโต โอจินิตฺวาน ผุสฺสสฺส อภิโรปยึ
เทฺวนวุเต อิโต กปฺเป ยํ ปุปฺผํ อภิโรปยึ
ทุคฺคตึ นาภิชานามิ พุทฺธปูชายิทํ ผลํ
อิโต สตฺตรเส กปฺเป ตโย อาสึสุ ปุปฺผิตา
สตฺตรตนสมฺปนฺนา จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา กุฏชปุปฺผิโย เถโร อิมา คาถาโย
อภาสิตฺถาติ
กุฏชปุปฺผิยตฺเถรสฺส อปทานํ สมตฺตํ
ทุติยํ พนฺธุชีวกตฺเถราปทานํ
โสภิโต นาม สมฺพุทฺโธ สยมฺภู สพฺภิวณฺณิโต
สมาธึ โส สมาปนฺโน นิสีทิ ปพฺพตนฺตเร




ชาตสฺสเร คเวสนฺโต ทกชํ ปุปฺผมุตฺตมํ
พนฺธุชีวกปุปฺผานิ อทฺทสํ สมนนฺตรํ
อุโภหตฺเถหิ ปคฺคยฺห อุปคจฺฉึ มหามุนึ
ปสนฺนจิตฺโต สุมโน โสภิตสฺสาภิโรปยึ
จตุนวุเต อิโต กปฺเป ยํ ปุปฺผมภิโรปยึ
ทุคฺคตึ นาภิชานามิ พุทฺธปูชายิทํ ผลํ
อิโต จตุทฺทเส กปฺเป เอโก อาสึ ชนาธิโป
สมุทฺทกปฺโป นาเมน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา พนฺธุชีวโก เถโร อิมา คาถาโย
อภาสิตฺถาติ
พนฺธุชีวกตฺเถรสฺส อปทานํ สมตฺตํ
ตติยํ โกตุมฺพริยตฺเถราปทานํ
กณิการํว โชตนฺตํ นิสินฺนํ ปพฺพตนฺตเร
อปฺปเมยฺยํว อุทธึ อุทฺธตํ ธรณึ ยถา
ปุเรตํ เทวสงฺเฆน นิสภาชานิยํ ยถา
หฏฺโฐ หฏฺเฐน จิตฺเตน อุปคญฺฉึ นรุตฺตมํ



สตฺต ปุปฺผานิ ปคฺคยฺห โกตุมฺพรํ สมากุลํ
พุทฺธสฺส อภิโรเปสึ สิขิโน โลกพนฺธุโน
เอกตฺตึเส อิโต กปฺเป ยํ ปุปฺผมภิโรปยึ
ทุคฺคตึ นาภิชานามิ พุทฺธปูชายิทํ ผลํ
อิโต วีสติกปฺปมฺหิ มหาเนลสนามโก
เอโก อาสึ มหาเตโช จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา โกตุมฺพริโย เถโร อิมา คาถาโย
อภาสิตฺถาติ
โกตุมฺพริยตฺเถรสฺส อปทานํ สมตฺตํ
จตุตฺถํ ปญฺจหตฺถิยตฺเถราปทานํ
ติสฺโส นามาสิ ภควา โลกเชฏฺโฐ นราสโภ
ปุรกฺขโต สาวเกหิ รถิยํ ปฏิปชฺชถ
ปญฺจ อุปฺปลหตฺถา จ จตุโอฏฺฐปิตา มยา
อาหุตึ ทาตุกาโมหํ ปุตฺโตมฺหิ หิตสิทฺธิยา
สุวณฺณวณฺณํ สมฺพุทฺธํ คจฺฉนฺตํ อนฺตราปเณ
พุทฺธรํสีหิ ผุฏฺโฐมฺหิ ปูเชสึ ทิปทุตฺตมํ




เทฺวนวุเต อิโต กปฺเป ยํ ปุปฺผมภิโรปยึ
ทุคฺคตึ นาภิชานามิ พุทฺธปูชายิทํ ผลํ
อิโต เตรสกปฺปมฺหิ ปญฺจ สุลภสมฺมตา
สตฺตรตนสมฺปนฺนา จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปญฺจหตฺถิโย เถโร อิมา คาถาโย
อภาสิตฺถาติ
ปญฺจหตฺถิยตฺเถรสฺส อปทานํ สมตฺตํ
ปญฺจมํ อิสิมุคฺคทายกตฺเถราปทานํ
อุเทนฺตํ สตรํสีว ปีตรํสีว ภาณุมํ
กกุธํ วิลสนฺตํว ปทุมุตฺตรนายกํ
อิสิมุคฺคํ นิมนฺเตตฺวา มธุขุทฺเท อนีลเก
ปาสาเทปิ ฐิโต สนฺโต อทาสึ โลกพนฺธุโน
อฏฺฐสตสหสฺสานิ อเหสุํ พุทฺธสาวกา
สพฺเพสํ ปตฺต ปูเรนฺตํ ตโต วาปิ พหูตรํ
เตน จิตฺตปฺปสาเทน สุกฺกมูเลน โจทิโต
กปฺปานํ สตสหสฺสํ ทุคฺคตึ นูปปชฺชหํ





จตฺตาฬีสมฺหิ สหสฺเส กปฺปานํ อฏฺฐตึสเต
มหิสมนฺตนามา เต จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อิสิมุคฺคทายโก เถโร อิมา คาถาโย
อภาสิตฺถาติ
อิสิมุคฺคทายกตฺเถรสฺส อปทานํ สมตฺตํ
ฉฏฺฐํ โพธิอุปฏฺฐายกตฺเถราปทานํ
นคเร รมฺมวติยา อาสึ มุรชวาทโก
นิจฺจุปฏฺฐานยุตฺโตมฺหิ คโตหํ โพธิมุตฺตมํ
สายํ ปาตํ อุปฏฺฐิตฺวา สุกฺกมูเลน โจทิโต
อฏฺฐารเส กปฺปสเต ทุคฺคตึ นูปปชฺชหํ
ปญฺจทเส กปฺปสเต อิโตโหสึ ชนาธิโป
ทมโถ นาม นาเมน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา โพธิอุปฏฺฐายโก เถโร อิมา คาถาโย
อภาสิตฺถาติ
โพธิอุปฏฺฐายกตฺเถรสฺส อปทานํ สมตฺตํ




สตฺตมํ เอกจินฺติกตฺเถราปทานํ
ยทา เทโว เทวกายา จวเต อายุสงฺขยา
ตโย สทฺทา นิจฺฉรนฺติ เทวานํ อนุโมทตํ
อิโต โภ สุคตึ คจฺฉ มนุสฺสานํ สหพฺยตํ
มนุสฺสภูโต สทฺธมฺเม ลภ สทฺธํ อนุตฺตรํ
สา เต สทฺธา นิวิฏฺฐสฺส มูลชาตา ปติฏฺฐิตา
ยาวชีวํ อสํหิรา สทฺธมฺเม สุปเวทิเต
กาเยน กุสลํ กตฺวา วาจาย กุสลํ พหุํ
มนสา กุสลํ กตฺวา อพฺยาปชฺฌํ นิรูปธึ
ตโต อุปจิตํ ปุญฺญํ กตฺวา ทาเนน ตํ พหุํ
อญฺเญปิ มจฺเจ สทฺธมฺเม พฺรหฺมจริเย นิเวสย
อิมาย อนุกมฺปาย เทวเทวํ ยถาวิทู
ภวนฺตํ อนุโมทนฺติ เอหิ เทว ปุนปฺปุนํ
สํวิคฺโคหํ ตทา อาสึ เทวสงฺเฆ สมาคเต
กํสุ นาม อหํ โยนึ คมิสฺสามิ อิโต จุโต
มม สํเวคมญฺญาย สมโณ ภาวิตินฺทฺริโย
มมุทฺธริตุกาโม โส อาคจฺฉิ มม สนฺติเก
สุมโน นาม นาเมน ปทุมุตฺตรสาวโก
อตฺถธมฺมานุสาสิตฺวา สํเวเชสิ มมํ ตทา




ตสฺสาหํ วจนํ สุตฺวา พุทฺเธ จิตฺตํ ปสาทยึ
อภิวาเทตฺวาปิ สมฺพุทฺธํ ตตฺถ กาลํ กโต อหํ
อุปปชฺชึ ส ตตฺเถว สุกฺกมูเลน โจทิโต
กปฺปานํ สตสหสฺสํ ทุคฺคตึ นูปปชฺชหํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา เอกจินฺติโก เถโร อิมา คาถาโย
อภาสิตฺถาติ
เอกจินฺติกตฺเถรสฺส อปทานํ สมตฺตํ
อฏฺฐมํ ติกณฺณิปุปฺผิยตฺเถราปทานํ
เทวภูโต อหํ สนฺโต อจฺฉราหิ ปุรกฺขโต
ปุพฺพกมฺมํ สริตฺวาน พุทฺธเสฏฺฐํ อนุสฺสรึ
ติกณฺณิปุปฺผํ ปคฺคยฺห สกํ จิตฺตํ ปสาทยึ
พุทฺธมฺหิ อภิโรเปสึ วิปสฺสิมฺหิ นราสเภ
เอกนวุเต อิโต กปฺเป ยํ ปุปฺผํ อภิโรปยึ
ทุคฺคตึ นาภิชานามิ พุทฺธปูชายิทํ ผลํ
เตสตฺตติมฺหิโต กปฺเป จตุโรสุํ รมุตฺตมา
สตฺตรตนสมฺปนฺนา จกฺกวตฺตี มหพฺพลา




ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ติกณฺณิปุปฺผิโย เถโร อิมา คาถาโย
อภาสิตฺถาติ
ติกณฺณิปุปฺผิยตฺเถรสฺส อปทานํ สมตฺตํ
นวมํ เอกจาริยตฺเถราปทานํ
ตาวตึเสสุ เทเวสุ มหาโฆโส ตทา อหุ
พุทฺโธ จ โลเก นิพฺพาติ มยญฺจมฺห สราคิโน
เตสํ สํเวคชาตานํ โสกสลฺลสมงฺคินํ
สพเลน อุปตฺถทฺโธ อคมํ พุทฺธสนฺติเก
มนฺทารวํ คเหตฺวาน สงฺคีติ อภินิมฺมิตํ
ปรินิพฺพานกาลมฺหิ พุทฺธสฺส อภิโรปยึ
สพฺเพ เทวานุโมทึสุ อจฺฉราโย จ เม ตทา
กปฺปานํ สตสหสฺสํ ทุคฺคตึ นูปปชฺชหํ
สฏฺฐิกปฺปสหสฺสมฺหิ อิโต โสฬส เต ชนา
มหามลฺลชนา นาม จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ



อิตฺถํ สุทํ อายสฺมา เอกจาริโย เถโร อิมา คาถาโย
อภาสิตฺถาติ
เอกจาริยตฺเถรสฺส อปทานํ สมตฺตํ
ทสมํ ติวณฺฏิปุปฺผิยตฺเถราปทานํ
อภิภุํ เถรํ ปนิชฺฌาม สพฺเพ สงฺคมฺม เต มยํ
เตสํ นิชฺฌายมานานํ ปริฬาโห อชายถ
สุนนฺโท นาม นาเมน พุทฺธสฺส สาวโก ตทา
ธมฺมทสฺสิสฺส มุนิโน อาคญฺฉิ มม สนฺติเก
เย เม ปฏฺฐจรา อาสุํ เต เม ปุปฺผํ อทุํ ตทา
ตาหํ ปุปฺผํ คเหตฺวาน สาวเก อภิโรปยึ
โสหํ กาลํ กโต ตตฺถ ปุนาปิ อุปปชฺชหํ
อฏฺฐารเส กปฺปสเต วินิปาตํ น คญฺฉหํ
เตรเสโต กปฺปสเต อฏฺฐาสุํ ธูมเกตุโน
สตฺตรตนสมฺปนฺนา จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ติวณฺฏิปุปฺผิโย เถโร อิมา คาถาโย
อภาสิตฺถาติ
ติวณฺฏิปุปฺผิยตฺเถรสฺส อปทานํ สมตฺตํ



อุทฺทานํ
กุฏชา พนฺธุชีวี จ โกตุมฺพริกหตฺถิโย
อิสิมุคฺโค จ โพธิ จ เอกจินฺตี ติกณฺณิโก
เอกจารี ติวณฺฏี จ คาถา สฏฺฐี ปกิตฺติตาติ
กุฏชปุปฺผิยวคฺโค เอกูนวีสติโม

วีสติโม ตมาลปุปฺผิยวคฺโค
ปฐมํ ตมาลปุปฺผิยตฺเถราปทานํ
จุลฺลาสีติสหสฺสานิ ถมฺโภ โสวณฺณโย อหุ
เทวลฏฺฐิปฏิภาคํ วิมานํ เม สุนิมฺมิตํ
ตมาลปุปฺผํ ปคฺคยฺห วิปฺปสนฺเนน เจตสา
พุทฺธสฺส อภิโรเปสึ สิขิโน โลกพนฺธุโน
เอกตฺตึเส อิโต กปฺเป ยํ กมฺมมกรึ ตทา
ทุคฺคตึ นาภิชานามิ พุทฺธปูชายิทํ ผลํ
อิโต วีสติเม กปฺเป จนฺทติตฺโตติ เอกโก
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ



อิตฺถํ สุทํ อายสฺมา ตมาลปุปฺผิโย เถโร อิมา คาถาโย
อภาสิตฺถาติ
ตมาลปุปฺผิยตฺเถรสฺส อปทานํ สมตฺตํ
ทุติยํ ติณสนฺถารทายกตฺเถราปทานํ
ยทา วนวาสิโก อิสิ ติณํ ลายามิ สตฺถุโน
สพฺเพ ปทกฺขิณาวตฺตา ปฐพฺยา นิปตึสุ เต
ตมหํ ติณมาทาย สนฺถรึ ธรณิมุตฺตเม
ตีเณว ตาลปตฺตานิ อาหริตฺวานหํ ตทา
ติทณฺเฑ ฉทนํ กตฺวา สิทฺธตฺถสฺส อทาสหํ
สตฺตาหํ ธารยุํ ตตฺถ เทวมานุส สตฺถุโน
จตุนวุเต อิโต กปฺเป ยํ ติณํ อททึ ตทา
ทุคฺคตึ นาภิชานามิ ติณทานสฺสิทํ ผลํ
ปญฺจสฏฺฐิมฺหิโต กปฺเป จตฺตาโรสุํ มหทฺธนา
สตฺตรตนสมฺปนฺนา จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ติณสนฺถารทายโก เถโร อิมา คาถาโย
อภาสิตฺถาติ
ติณสนฺถารทายกตฺเถรสฺส อปทานํ สมตฺตํ




ตติยํ ขณฺฑผุลฺลิยตฺเถราปทานํ
ผุสฺสสฺส โข ภควโต ถูโป อาสิ มหาวเน
กุญฺชเรหิ ตทา ภินฺโน สํรูโฬฺห ปาทโป ตหึ
วิสมญฺจ สมํ กตฺวา สุธาปิณฺฑํ อทาสหํ
ติโลกครุโน ตสฺส คุเณหิ ปริโตสิโต
เทฺวนวุเต อิโต กปฺเป ยํ กมฺมมกรึ ตทา
ทุคฺคตึ นาภิชานามิ สุธาปิณฺฑสฺสิทํ ผลํ
สตฺตสตฺตติกปฺปมฺหิ ชิตเสนาสุํ โสฬส
สตฺตรตนสมฺปนฺนา จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ขณฺฑผุลฺลิโย เถโร อิมา คาถาโย
อภาสิตฺถาติ
ขณฺฑผุลฺลิยตฺเถรสฺส อปทานํ สมตฺตํ
จตุตฺถํ อโสกปูชกตฺเถราปทานํ
ติปุรายํ ปุเร รมฺเม ราชุยฺยานํ อหุ ตทา
อุยฺยานปาโล ตตฺถาสึ รญฺโญ ปฏฺฐจโร อหํ



ปทุโม นาม นาเมน สยมฺภู สปฺปโต อหุ
นิสินฺนํ ปุณฺฑรีกมฺหิ ฉายา น ชหิตํ มุนึ
อโสกํ ปุปฺผิตํ ทิสฺวา ปิณฺฑิภารํ สุทสฺสนํ
พุทฺธสฺส อภิโรเปสึ ชลชุตฺตมนามิโน
จตุนวุเต อิโต กปฺเป ยํ ปุปฺผํ อภิโรปยึ
ทุคฺคตึ นาภิชานามิ พุทฺธปูชายิทํ ผลํ
สตฺตติมฺหิ อิโต กปฺเป โสฬส อรณญฺชหา
สตฺตรตนสมฺปนฺนา จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อโสกปูชโก เถโร อิมา คาถาโย
อภาสิตฺถาติ
อโสกปูชกตฺเถรสฺส อปทานํ สมตฺตํ
ปญฺจมํ องฺโกลกตฺเถราปทานํ
องฺโกลํ ปุปฺผิตํ ทิสฺวา มาลาวรสโมคตํ
โอจินิตฺวาน ตํ ปุปฺผํ อคมํ พุทฺธสนฺติเก
สิทฺธตฺโถ ตมฺหิ สมเย ปฏิลีโน มหามุนิ
มุหุตฺตํ ปฏิมาเนตฺวา คุหายํ ปุปฺผโมกิรึ



จตุนวุเต อิโต กปฺเป ยํ ปุปฺผํ อภิโรปยึ
ทุคฺคตึ นาภิชานามิ พุทฺธปูชายิทํ ผลํ
ฉตฺตึสมฺหิ อิโต กปฺเป อาเสโก เทวคชฺชิโต
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา องฺโกลโก เถโร อิมา คาถาโย
อภาสิตฺถาติ
องฺโกลกตฺเถรสฺส อปทานํ สมตฺตํ
ฉฏฺฐํ กิสลยปูชกตฺเถราปทานํ
นคเร ทฺวารวติยา มาลาวจฺโฉ มมํ อหุ
อุทปาโน จ ตตฺเถว ปาทปานํ วิโรหโน
สพเลน อุปตฺถทฺโธ สิทฺธตฺโถ อปราชิโต
มมานุกมฺปมาโน โส คจฺฉเต อนิลญฺชเส
อญฺญํ กิญฺจิ น ปสฺสามิ ปูชาโยคฺคํ มเหสิโน
อโสกปลฺลวํ ทิสฺวา อากาเส อุกฺขิปึ อหํ
พุทฺธสฺส เต กิสลยา คจฺฉโต ยนฺติ ปจฺฉโต
ตาหํ ทิสฺวาน สํวิชึ อโห พุทฺธสฺสุฬารตา



จตุนวุเต อิโต กปฺเป ปลฺลวํ อภิโรปยึ
ทุคฺคตึ นาภิชานามิ พุทฺธปูชายิทํ ผลํ
สตฺตวีเส อิโต กปฺเป เอโก เอกิสฺสโร อหุ
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา กิสลยปูชโก เถโร อิมา คาถาโย
อภาสิตฺถาติ
กิสลยปูชกตฺเถรสฺส อปทานํ สมตฺตํ
สตฺตมํ ตินฺทุกทายกตฺเถราปทานํ
คิริทุคฺคจโร อาสึ มกฺกโฏ ถามเวคิโก
ผลินํ ตินฺทุกํ ทิสฺวา พุทฺธเสฏฺฐํ อนุสฺสรึ
นิกฺขมิตฺวา กติปาหํ วิจินึ โลกนายกํ
ปสนฺนจิตฺโต สุมโน สิทฺธตฺถํ ติภวนฺตคุํ
มม สงฺกปฺปมญฺญาย สตฺถา โลเก อนุตฺตโร
ขีณาสวสหสฺเสหิ อาคญฺฉิ มม สนฺติเก
ปามุชฺชํ ชนยิตฺวาน ผลหตฺโถ อุปาคมึ
ปฏิคฺคเหสิ ภควา สพฺพญฺญู วทตํ วโร



จตุนวุเต อิโต กปฺเป ยํ ผลํ อททึ ตทา
ทุคฺคตึ นาภิชานามิ ผลทานสฺสิทํ ผลํ
สตฺตปญฺญาสกปฺปมฺหิ อุปนนฺทสนามโก
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ตินฺทุกทายโก เถโร อิมา คาถาโย
อภาสิตฺถาติ
ตินฺทุกทายกตฺเถรสฺส อปทานํ สมตฺตํ
อฏฺฐมํ คิริเนลมุฏฺฐิปูชกตฺเถราปทานํ
สุเมโธ นาม ภควา โลกเชฏฺโฐ นราสโภ
ปจฺฉิเม อนุกมฺปาย ปธานํ ปทหิ ชิโน
ตสฺส จงฺกมมานสฺส ทิปทินฺทสฺส ตาทิโน
คิริเนลสฺส ปุปฺผานํ มุฏฺฐึ พุทฺธสฺส โรปยึ
เตน จิตฺตปฺปสาเทน สุกฺกมูเลน โจทิโต
ตึสกปฺปสหสฺสานิ ทุคฺคตึ นูปปชฺชหํ
เตวีสติกปฺปสเต สุเนโล นาม ขตฺติโย
สตฺตรตนสมฺปนฺโน เอโก อาสึ มหพฺพโล



ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา คิริเนลมุฏฺฐิปูชโก เถโร อิมา คาถาโย
อภาสิตฺถาติ
คิริเนลมุฏฺฐิปูชกตฺเถรสฺส อปทานํ สมตฺตํ
นวมํ ติกณฺฑิปุปฺผิยตฺเถราปทานํ
สุมงฺคโลติ นาเมน สยมฺภู อปราชิโต
ปวนา นิกฺขมิตฺวาน นครํ ปาวิสิ ชิโน
ปิณฺฑจารํ จริตฺวาน นิกฺขมฺม นครา มุนิ
กตกิจฺโจว สมฺพุทฺโธ โส วสิ วนมนฺตเร
ติกณฺฑิปุปฺผํ ปคฺคยฺห พุทฺธสฺส อภิโรปยึ
ปสนฺนจิตฺโต สุมโน สยมฺภุสฺส มเหสิโน
จตุนวุเต อิโต กปฺเป ยํ ปุปฺผมภิโรปยึ
ทุคฺคตึ นาภิชานามิ พุทฺธปูชายิทํ ผลํ
ฉฬาสีติมฺหิโต กปฺเป อปเสลาสนามโก
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ




อิตฺถํ สุทํ อายสฺมา ติกณฺฑิปุปฺผิโย เถโร อิมา คาถาโย
อภาสิตฺถาติ
ติกณฺฑิปุปฺผิยตฺเถรสฺส อปทานํ สมตฺตํ
ทสมํ ยูถิกปุปฺผิยตฺเถราปทานํ
ปทุมุตฺตโร นาม ชิโน อาหุตีนํ ปฏิคฺคโห
ปวนา นิกฺขมิตฺวาน วิหารํ ยาติ จกฺขุมา
อุโภหตฺเถหิ ปคฺคยฺห ยูถิกํ ปุปฺผมุตฺตมํ
พุทฺธสฺส อภิโรเปสึ เมตฺตจิตฺตสฺส ตาทิโน
เตน จิตฺตปฺปสาเทน อนุโภตฺวาน สมฺปทา
กปฺปานํ สตสหสฺสํ ทุคฺคตึ นูปปชฺชหํ
อิโต ปญฺญาสกปฺเปสุ เอโก อาสิ ชนาธิโป
สมิตนนฺทโน นาม จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ยูถิกปุปฺผิโย เถโร อิมา คาถาโย
อภาสิตฺถาติ
ยูถิกปุปฺผิยตฺเถรสฺส อปทานํ สมตฺตํ



อุทฺทานํ
ตมาลิ ติณสนฺถาโร ขณฺฑผุลฺลิ อโสกิโย
องฺโกลโก กิสลโย ตินฺทุโก เนลปุปฺผิโย
ติกณฺฑิโก จ ยูถิโก คาถา ปญฺญาส อฏฺฐ จ
ตมาลปุปฺผิยวคฺโค วีสติโม
อถ วคฺคุทฺทานํ
ภิกฺขทายิ ปริวาโร เสเรยฺโย โสภิโต ตถา
ฉตฺโต จ พนฺธุชีวิ จ สุปาริจริโยปิจ
กุมุโท กุฏโช เจว ตมาลิ ทสโม กโต
ฉ สตานิ จ คาถานํ ฉสฏฺฐิ จ ตตุตฺตริ
ภิกฺขวคฺคทสกํ ทุติยสตกํ สมตฺตํ


เอกวีสติโม กณิการปุปฺผิยวคฺโค
ปฐมํ กณิการปุปฺผิยตฺเถราปทานํ
กณิการํ ปุปฺผิตํ ทิสฺวา โอจินิตฺวานหํ ตทา
ติสฺสสฺส อภิโรเปสึ โอฆติณฺณสฺส ตาทิโน
เทฺวนวุเต อิโต กปฺเป ยํ ปุปฺผมภิโรปยึ
ทุคฺคตึ นาภิชานามิ พุทฺธปูชายิทํ ผลํ
ปญฺจตึเส อิโต กปฺเป อรุณปาโลติ วิสฺสุโต
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา กณิการปุปฺผิโย เถโร อิมา คาถาโย
อภาสิตฺถาติ
กณิการปุปฺผิยตฺเถรสฺส อปทานํ สมตฺตํ
ทุติยํ มิเนลปุปฺผิยตฺเถราปทานํ
สุวณฺณวณฺโณ ภควา สตรํสี ปภาวโร
จงฺกมนํ สมารูโฬฺห เมตฺตจิตฺโต สิขิ สโต
ปสนฺนจิตฺโต สุมโน โถเมตฺวา ญาณมุตฺตมํ
มิเนลปุปฺผํ ปคฺคยฺห พุทฺธสฺส อภิโรปยึ




เอกตฺตึเส อิโต กปฺเป ยํ ปุปฺผมภิปูชยึ
ทุคฺคตึ นาภิชานามิ พุทฺธปูชายิทํ ผลํ
เอกูนตึเส กปฺปมฺหิ สุเมฆฆนนามโก
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา มิเนลปุปฺผิโย เถโร อิมา คาถาโย
อภาสิตฺถาติ
มิเนลปุปฺผิยตฺเถรสฺส อปทานํ สมตฺตํ
ตติยํ กึกณิกปุปฺผิยตฺเถราปทานํ
กญฺจนคฺฆิยสงฺกาโส สพฺพญฺญู โลกนายโก
โอทกํ ทหโมคฺคยฺห สินายิ โลกนายโก
ปคฺคยฺห กึกณิปุปฺผํ วิปสฺสิสฺสาภิโรปยึ
อุทคฺคจิตฺโต สุมโน ทิปทินฺทสฺส ตาทิโน
เอกนวุเต อิโต กปฺเป ยํ ปุปฺผมภิโรปยึ
ทุคฺคตึ นาภิชานามิ พุทฺธปูชายิทํ ผลํ
สตฺตวีสติกปฺปมฺหิ ราชา ภิมรโถ อหุ
สตฺตรตนสมฺปนฺโน จกฺกวตฺติ มหพฺพโล


ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา กึกณิกปุปฺผิโย เถโร อิมา คาถาโย
อภาสิตฺถาติ
กึกณิกปุปฺผิยตฺเถรสฺส อปทานํ สมตฺตํ
จตุตฺถํ ตรณิยตฺเถราปทานํ
อตฺถทสฺสี ตุ ภควา ทิปทินฺโท นราสโภ
ปุรกฺขโต สาวเกหิ คงฺคาตีรํ อุปาคมิ
สมติตฺติ กากเปยฺยา คงฺคา อาสิ ทุรุตฺตรา
อุตฺตารยึ ภิกฺขุสงฺฆํ พุทฺธญฺจ ทิปทุตฺตมํ
อฏฺฐารเส กปฺปสเต ยํ กมฺมมกรึ ตทา
ทุคฺคตึ นาภิชานามิ ตรณาย อิทํ ผลํ
เตรสิโต กปฺปสเต ปญฺจ สพฺโพภวา อหุํ
สตฺตรตนสมฺปนฺนา จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ตรณิโย เถโร อิมา คาถาโย
อภาสิตฺถาติ
ตรณิยตฺเถรสฺส อปทานํ สมตฺตํ




ปญฺจมํ นิคฺคุณฺฑิปุปฺผิยตฺเถราปทานํ
วิปสฺสิสฺส ภควโต อาสึ อารามิโก อหํ
นิคฺคุณฺฑิปุปฺผํ ปคฺคยฺห พุทฺธสฺส อภิโรปยึ
เอกนวุเต อิโต กปฺเป ยํ ปุปฺผมภิโรปยึ
ทุคฺคตึ นาภิชานามิ พุทฺธปูชายิทํ ผลํ
ปญฺจตฺตึเส อิโต กปฺเป เอโก อาสึ ชนาธิโป
มหาปตาโป นาเมน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา นิคฺคุณฺฑิปุปฺผิโย เถโร อิมา คาถาโย
อภาสิตฺถาติ
นิคฺคุณฺฑิปุปฺผิยตฺเถรสฺส อปทานํ สมตฺตํ
ฉฏฺฐํ อุทกทายกตฺเถราปทานํ
ภุญฺชนฺตํ สมณํ ทิสฺวา วิปฺปสนฺนมนาวิลํ
ฆเฏโนทกมาทาย สิทฺธตฺถสฺส อทาสหํ
นิมฺมโล โหมหํ อชฺช วิมโล ขีณสํสโย
ภเว นิพฺพตฺตมานมฺหิ ผลํ นิพฺพตฺตเต มม



จตุนวุเต อิโต กปฺเป อุทกํ อททึ ตทา
ทุคฺคตึ นาภิชานามิ อุทกทานสฺสิทํ ผลํ
เอกสฏฺฐิมฺหิโต กปฺเป เอโกว วิมโล อหุ
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อุทกทายโก เถโร อิมา คาถาโย
อภาสิตฺถาติ
อุทกทายกตฺเถรสฺส อปทานํ สมตฺตํ
สตฺตมํ สลฬมาลิยตฺเถราปทานํ
กณิการํว โชตนฺตํ นิสินฺนํ ปพฺพตนฺตเร
โอภาเสนฺตํ ทิสา สพฺพา สิทฺธตฺถํ นรสารถึ
ธนน อเพชฺฌํ กตฺวาน อุสุํ สนฺธายหํ ตทา
ปุปฺผํ สวณฺฏํ เฉตฺวาน พุทฺธสฺส อภิโรปยึ
จตุนวุเต อิโต กปฺเป ยํ ปุปฺผมภิโรปยึ
ทุคฺคตึ นาภิชานามิ พุทฺธปูชายิทํ ผลํ
เอกปญฺญาสิโต กปฺเป เอโก อาสิ ชุตินฺธโร
สตฺตรตนสมฺปนฺโน จกฺกวตฺติ มหพฺพโล




ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สลฬมาลิโย เถโร อิมา คาถาโย
อภาสิตฺถาติ
สลฬมาลิยตฺเถรสฺส อปทานํ สมตฺตํ
อฏฺฐมํ โกรณฺฑปุปฺผิยตฺเถราปทานํ
อกฺกนฺตญฺจ ปทํ ทิสฺวา จกฺกาลงฺการภูสิตํ
ปเทนานุปทํ ยนฺโต วิปสฺสิสฺส มเหสิโน
โกรณฺฑํ ปุปฺผิตํ ทิสฺวา สมูลํ ปูชิตํ มยา
หฏฺโฐ หฏฺเฐน จิตฺเตน อวนฺทึ ปทมุตฺตมํ
เอกนวุเต อิโต กปฺเป ยํ ปุปฺผมภิปูชยึ
ทุคฺคตึ นาภิชานามิ พุทฺธปูชายิทํ ผลํ
สตฺตปญฺญาสกปฺปมฺหิ เอโก วีตมโล อหุ
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา โกรณฺฑปุปฺผิโย เถโร อิมา คาถาโย
อภาสิตฺถาติ
โกรณฺฑปุปฺผิยตฺเถรสฺส อปทานํ สมตฺตํ



นวมํ อาธารทายกตฺเถราปทานํ
อาธารกํ มยา ทินฺนํ สิขิโน โลกพนฺธุโน
ธาเรมิ ปฐวึ สพฺพํ เกวลํ วสุธํ อิมํ
กิเลสา ฌาปิตา มยฺหํ ภวา สพฺเพ สมูหตา
ธาเรมิ อนฺติมํ เทหํ สมฺมาสมฺพุทฺธสาสเน
สตฺตวีเส อิโต กปฺเป อเหสุํ จตุโร ชนา
สมนฺตวรุณา นาม จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อาธารทายโก เถโร อิมา คาถาโย
อภาสิตฺถาติ
อาธารทายกตฺเถรสฺส อปทานํ สมตฺตํ
ทสมํ ปาปนิวาริยตฺเถราปทานํ
ติสฺสสฺส หิ ภควโต เทวเทวสฺส ตาทิโน
เอกจฺฉตฺตํ มยา ทินฺนํ วิปฺปสนฺเนน เจตสา
นิวุตํ โหติ เม ปาปํ กุสลสฺสูปสมฺปทา
อากาเส ฉตฺตํ ธาเรนฺติ ปุพฺพกมฺมสฺสิทํ ผลํ




จริมํ วตฺตเต มยฺหํ ภวา สพฺเพ สมูหตา
ธาเรมิ อนฺติมํ เทหํ สมฺมาสมฺพุทฺธสาสเน
เทฺวนวุเต อิโต กปฺเป ยํ ฉตฺตมททึ ตทา
ทุคฺคตึ นาภิชานามิ ฉตฺตทานสฺสิทํ ผลํ
เทฺวสตฺตติ อิโต กปฺเป อฏฺฐาสึสุ ชนาธิปา
มหานิทานนาเมน ราชาโน จกฺกวตฺติโน
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปาปนิวาริโย เถโร อิมา คาถาโย
อภาสิตฺถาติ
ปาปนิวาริยตฺเถรสฺส อปทานํ สมตฺตํ
อุทฺทานํ
กณิกาโร มิเนลญฺจ กึกณิ ตารเณน จ
นิคฺคุณฺฑิปุปฺผํ ทกโท สลโฬ จ กุรณฺฑโก
อาธารทานํ ปาปญฺจ อฏฺฐตาฬีส คาถกา
กณิการปุปฺผิยวคฺโค เอกวีสติโม



พาวีสติโม หตฺถิวคฺโค
ปฐมํ หตฺถิทายกตฺเถราปทานํ
สิทฺธตฺถสฺส ภควโต ทิปทินฺทสฺส ตาทิโน
นาคเสฏฺโฐ มยา ทินฺโน อีสาทนฺโต อุรูฬฺหโว
อุตฺตมตฺถํ อนุโภมิ สนฺติปทมนุตฺตรํ
นาคทานํ มยา ทินฺนํ สพฺพโลกหิเตสิโน
จตุนวุเต อิโต กปฺเป ยํ นาคมททึ ตทา
ทุคฺคตึ นาภิชานามิ นาคทานสฺสิทํ ผลํ
อฏฺฐสตฺตติกปฺปมฺหิ โสฬสาสึสุ ขตฺติยา
สมนฺตปาสาทิกา นาม จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา หตฺถิทายโก เถโร อิมา คาถาโย
อภาสิตฺถาติ
หตฺถิทายกตฺเถรสฺส อปทานํ สมตฺตํ
ทุติยํ ปานธิทายกตฺเถราปทานํ
อรญฺญิกสฺส ฌายิโน เมตฺตจิตฺตตปสฺสิโน
ธมฺมสฺส ภาวิตตฺตสฺส อทาสึ ปานธึ อหํ



เตน กมฺเมน ทิปทินฺท โลกเชฏฺฐ นราสภ
ทิพฺพยานํ อนุโภมิ ปุพฺพกมฺมสฺสิทํ ผลํ
จตุนวุเต อิโต กปฺเป ยํ กมฺมมกรึ ตทา
ทุคฺคตึ นาภิชานามิ ปานธิสฺส อิทํ ผลํ
สตฺตสตฺตติมฺหิโต กปฺเป อฏฺฐ อาสึสุ ขตฺติยา
สุยานา นาม นาเมน จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปานธิทายโก เถโร อิมา คาถาโย
อภาสิตฺถาติ
ปานธิทายกตฺเถรสฺส อปทานํ สมตฺตํ
ตติยํ สจฺจสญฺญกตฺเถราปทานํ
เวสฺสภู นาม ภควา ภิกฺขุสงฺฆปุรกฺขโต
เทเสติ อริยสจฺจานิ นิพฺพาเปนฺโต มหาชนํ
ปรมการุญฺญปตฺโตมฺหิ สมิตึ อคมาสหํ
โสหํ นิสินฺนโก สนฺโต ธมฺมํ อสฺโสสิ สตฺถุโน
ตสฺสาหํ ธมฺมํ สุตฺวาน เทวโลกํ อคจฺฉหํ
ตึส กปฺปานิ เทเวสุ อวสึ ตตฺถหํ ปุเร



เอกตฺตึเส อิโต กปฺเป ยํ สญฺญมลภึ ตทา
ทุคฺคตึ นาภิชานามิ สจฺจสญฺญายิทํ ผลํ
ฉพฺพีสมฺหิ อิโต กปฺเป เอโก อาสึ ชนาธิโป
เอกผุสฺสิตนาโมว จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สจฺจสญฺญโก เถโร อิมา คาถาโย
อภาสิตฺถาติ
สจฺจสญฺญกตฺเถรสฺส อปทานํ สมตฺตํ
จตุตฺถํ เอกสญฺญกตฺเถราปทานํ
ทุมคฺเค ปํสุกูลิกํ ลคฺคํ ทิสฺวาน สตฺถุโน
อญฺชลึ ปคฺคเหตฺวาน ปํสุกูลํ อวนฺทิหํ
เอกตฺตึเส อิโต กปฺเป ยํ สญฺญมลภึ ตทา
ทุคฺคตึ นาภิชานามิ พุทฺธปูชายิทํ ผลํ
ปญฺจวีเส อิโต กปฺเป เอโก อาสึ ชนาธิโป
อมิตาโภติ นาเมน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ


อิตฺถํ สุทํ อายสฺมา เอกสญฺญโก เถโร อิมา คาถาโย
อภาสิตฺถาติ
เอกสญฺญกตฺเถรสฺส อปทานํ สมตฺตํ
ปญฺจมํ รํสิสญฺญกตฺเถราปทานํ
อุเทนฺตํ สตรํสีว ปีตรํสีว ภาณุมํ
พฺยคฺฆุสภํว ปวรํ สุชาตํ ปพฺพตนฺตเร
พุทฺธสฺส อานุภาโว โส ชลเต ปพฺพตนฺตเร
รํเส จิตฺตํ ปสาเทตฺวา กปฺปํ สคฺคมฺหิ โมทหํ
อวเสเสสุ กปฺเปสุ กุสลํ กริตํ มยา
เตน จิตฺตปฺปสาเทน พุทฺธานุสฺสติยาปิจ
ตึสกปฺปสหสฺเสโต ยํ สญฺญมลภึ ตทา
ทุคฺคตึ นาภิชานามิ พุทฺธสญฺญายิทํ ผลํ
สตฺตปญฺญาสกปฺปมฺหิ เอโก อาสึ ชนาธิโป
สุชาโต นาม นาเมน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา รํสิสญฺญโก เถโร อิมา คาถาโย
อภาสิตฺถาติ
รํสิสญฺญกตฺเถรสฺส อปทานํ สมตฺตํ



ฉฏฺฐํ สนฺธิตตฺเถราปทานํ
อสฺสตฺเถ หริโตภาเส สํวิรูฬฺหมฺหิ ปาทเป
เอกํ พุทฺธคตํ สญฺญํ อลภิตฺถํ ปฏิสฺสโต
เอกตฺตึเส อิโต กปฺเป ยํ สญฺญมลภึ ตทา
ตสฺสา สญฺญาย วาหสา ปตฺโต เม อาสวกฺขโย
อิโต เตรสกปฺปมฺหิ วนิทฺโธ นาม ขตฺติโย
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สนฺธิโต เถโร อิมา คาถาโย
อภาสิตฺถาติ
สนฺธิตตฺเถรสฺส อปทานํ สมตฺตํ
สตฺตมํ ตาลวณฺฏทายกตฺเถราปทานํ
ตาลวณฺฏํ มยา ทินฺนํ ติสฺสสฺส ทิพฺพจกฺขุโน
คิมฺหํ นิพฺพาปนตฺถาย ปริฬาโหปสนฺติยา
สนฺนิพฺพาเปมิ ราคคฺคึ โทสคฺคิญฺจ ตทุตฺตรึ
นิพฺพาเปมิ จ โมหคฺคึ ตาลวณฺฏสฺสิทํ ผลํ




กิเลสา ฌาปิตา มยฺหํ ภวา สพฺเพ สมูหตา
ธาเรมิ อนฺติมํ เทหํ สมฺมาสมฺพุทฺธสาสเน
เทฺวนวุเต อิโต กปฺเป ยํ กมฺมมกรึ ตทา
ทุคฺคตึ นาภิชานามิ ตาลวณฺฏสฺสิทํ ผลํ
เตสฏฺฐิมฺหิ อิโต กปฺเป มหารามสนามโก
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ตาลวณฺฏทายโก เถโร อิมา คาถาโย
อภาสิตฺถาติ
ตาลวณฺฏทายกตฺเถรสฺส อปทานํ สมตฺตํ
อฏฺฐมํ อกฺกนฺตสญฺญกตฺเถราปทานํ
กุสาฏกํ คเหตฺวาน อุปชฺฌายสฺส ปารุเป
มนฺตญฺจ อนุสิกฺขามิ คณฺฑเภทสฺส ปตฺติยา
อทฺทสํ วิรชํ พุทฺธํ อาหุตีนํ ปฏิคฺคหํ
อุสภํ ปวรํ อคฺคํ ติสฺสํ พุทฺธํ คชุตฺตมํ
กุสาฏกํ ปตฺถริตํ อกฺกมนฺตํ นรุตฺตมํ
สมุคฺคตํ มหาวีรํ โลกเชฏฺฐํ นราสภํ




ทิสฺวา ตํ โลกปชฺโชตํ วิมลํ จนฺทสนฺนิภํ
อวนฺทึ สตฺถุโน ปาเท วิปฺปสนฺเนน เจตสา
จตุนวุเต อิโต กปฺเป ยํ อทาสึ กุสาฏกํ
ทุคฺคตึ นาภิชานามิ กุสาฏกสฺสิทํ ผลํ
สตฺตตึเส อิโต กปฺเป เอโก อาสึ ชนาธิโป
สุนนฺโท นาม นาเมน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อกฺกนฺตสญฺญโก เถโร อิมา คาถาโย
อภาสิตฺถาติ
อกฺกนฺตสญฺญกตฺเถรสฺส อปทานํ สมตฺตํ
นวมํ สปฺปิทายกตฺเถราปทานํ
นิสินฺโน ปาสาทวเร นารีคณปุรกฺขโต
พฺยาธิตํ สมณํ ทิสฺวา อตินาเมสหํ ฆรํ
อุปวิฏฺฐํ มหาวีรํ เทวเทวํ นราสภํ
สปฺปิเตลํ มยา ทินฺนํ สิทฺธตฺถสฺส มเหสิโน
ปสฺสทฺธทรถํ ทิสฺวา วิปฺปสนฺนมุขินฺทฺริยํ
วนฺทิตฺวา สตฺถุโน ปาเท อนุสํสาวยึ ปุเร


ทิสฺวา มํ สุปสนฺนนฺตํ อิทฺธิยา ปารมึ คโต
นภํ อพฺภุคฺคมิ วีโร หํสราชาว อมฺพเร
จตุนวุเต อิโต กปฺเป ยํ ทานมททึ ตทา
ทุคฺคตึ นาภิชานามิ สปฺปิเตลสฺสิทํ ผลํ
อิโต สตฺตรเส กปฺเป ทุติเทวสนามโก
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สปฺปิทายโก เถโร อิมา คาถาโย
อภาสิตฺถาติ
สปฺปิทายกตฺเถรสฺส อปทานํ สมตฺตํ
ทสมํ ปาปนิวาริยตฺเถราปทานํ
ปิยทสฺสิสฺส ภควโต จงฺกมํ โสธิตํ มยา
นฬเกหิ ปฏิจฺฉนฺนํ วาตาตปนิวารณํ
ปาปํ วิวชฺชนตฺถาย กุสลสฺสูปสมฺปทา
กิเลสานํ ปหานาย ปทหึ สตฺถุสาสเน
อิโต เอกาทเส กปฺเป อคฺคิเตโชติ วิสฺสุโต
สตฺตรตนสมฺปนฺโน จกฺกวตฺติ มหพฺพโล



ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปาปนิวาริโย เถโร อิมา คาถาโย
อภาสิตฺถาติ
ปาปนิวาริยตฺเถรสฺส อปทานํ สมตฺตํ
อุทฺทานํ
หตฺถิ ปานธิ สจฺจญฺจ เอกสญฺญิ จ รํสิโย
สนฺธิโต ตาลวณฺฏิ จ ตถา อกฺกนฺตสญฺญโก
สปฺปิ ปาปนิวารี จ จตุปญฺญาส คาถกาติ
หตฺถิวคฺโค พาวีสติโม



เตวีสติโม อาลมฺพนทายกวคฺโค
ปฐมํ อาลมฺพนทายกตฺเถราปทานํ
อตฺถทสฺสิสฺส ภควโต โลกเชฏฺฐสฺส ตาทิโน
อาลมฺพนํ มยา ทินฺนํ ทิปทินฺทสฺส ตาทิโน
ธรณึ ปฏิปชฺชามิ วิปุลํ สาครปฺปรํ
ปาเณสุ จ อิสฺสริยํ วตฺเตมิ วสุธาย จ
กิเลสา ฌาปิตา มยฺหํ ภวา สพฺเพ สมูหตา
ติสฺโส วิชฺชา อนุปฺปตฺตา กตํ พุทฺธสฺส สาสนํ
อิโต เทฺวสฏฺฐิกปฺปมฺหิ ตโย อาสึสุ ขตฺติยา
เอกาทสฺสิตนามา เต จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อาลมฺพนทายโก เถโร อิมา คาถาโย
อภาสิตฺถาติ
อาลมฺพนทายกตฺเถรสฺส อปทานํ สมตฺตํ
ทุติยํ อชินทายกตฺเถราปทานํ
เอกตฺตึเส อิโต กปฺเป คณสนฺถารโก อหํ
อทฺทสํ วิรชํ พุทฺธํ อาหุตีนํ ปฏิคฺคหํ



จมฺมขณฺฑํ มยา ทินฺนํ สิขิโน โลกพนฺธุโน
เตน กมฺเมน ทิปทินฺท โลกเชฏฺฐ นราสภ
สมฺปตฺตึ อนุโภตฺวาน กิเลเส ฌาปยึ อหํ
ธาเรมิ อนฺติมํ เทหํ สมฺมาสมฺพุทฺธสาสเน
เอกตฺตึเส อิโต กปฺเป อชินํ ยํ อทาสหํ
ทุคฺคตึ นาภิชานามิ อชินสฺส อิทํ ผลํ
อิโต ปญฺญาสเก กปฺเป ราชา อาสึ สุทายโก
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อชินทายโก เถโร อิมา คาถาโย
อภาสิตฺถาติ
อชินทายกตฺเถรสฺส อปทานํ สมตฺตํ
ตติยํ เทฺวรตนิยตฺเถราปทานํ
มิคลุทฺโธ ปุเร อาสึ อรญฺเญ กานเน อหํ
อทฺทสํ วิรชํ พุทฺธํ อาหุตีนํ ปฏิคฺคหํ
มํสเปสิ มยา ทินฺนา วิปสฺสิสฺส มเหสิโน
สเทวกสฺมิ โลกสฺมึ อิสฺสรํ การยามหํ



อิมินา มํสทาเนน รตนํ นิพฺพตฺตเต มม
ทุเว เม รตนา โลเก ทิฏฺฐธมฺมสฺส ปตฺติยา
เตหํ สพฺเพ อติโภมิ มํสทานสฺส ปตฺติยา
คตฺตญฺจ มุทุกํ มยฺหํ ปญฺญา นิปุณเวทินี
เอกนวุเต อิโต กปฺเป ยํ มํสมททึ ตทา
ทุคฺคตึ นาภิชานามิ มํสทานสฺสิทํ ผลํ
อิโต จตุตฺถเก กปฺเป เอโก อาสึ ชนาธิโป
มหาโรหิตนาโม โส จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา เทฺวรตนิโย เถโร อิมา คาถาโย
อภาสิตฺถาติ
เทฺวรตนิยตฺเถรสฺส อปทานํ สมตฺตํ
ทสมํ ภาณวารํ
จตุตฺถํ อารกฺขทายกตฺเถราปทานํ
สิทฺธตฺถสฺส ภควโต เวทิกา การิตา มยา
อารกฺโข จ มยา ทินฺโน สุคตสฺส มเหสิโน
เตน กมฺมวิเสเสน น ปสฺเส ภยเภรวํ
กุหิญฺจิ อุปปนฺนสฺส ตาโส มยฺหํ น วิชฺชติ



จตุนวุเต อิโต กปฺเป ยํ เวทึ การยึ ปุเร
ทุคฺคตึ นาภิชานามิ เวทิกาย อิทํ ผลํ
อิโต ฉฏฺฐมฺหิ กปฺปมฺหิ อปสฺเสนสนามโก
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อารกฺขทายโก เถโร อิมา คาถาโย
อภาสิตฺถาติ
อารกฺขทายกตฺเถรสฺส อปทานํ สมตฺตํ
ปญฺจมํ อพฺยาธิกตฺเถราปทานํ
วิปสฺสิสฺส ภควโต อคฺคิสาลํ อทาสหํ
พฺยาธิกานญฺจ อาวาสํ อุโณฺหทกปฏิคฺคหํ
เตน กมฺเมนยํ มยฺหํ อตฺตภาโว สุนิมฺมิโต
พฺยาธาหํ นาภิชานามิ ปุญฺญกมฺมสฺสิทํ ผลํ
เอกนวุเต อิโต กปฺเป ยํ สาลมททึ ตทา
ทุคฺคตึ นาภิชานามิ อคฺคิสาลายิทํ ผลํ
อิโต จ สตฺตเม กปฺเป เอโก อาสึ นราธิโป
สตฺตรตนสมฺปนฺโน จกฺกวตฺติ มหพฺพโล



ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อพฺยาธิโก เถโร อิมา คาถาโย
อภาสิตฺถาติ
อพฺยาธิกตฺเถรสฺส อปทานํ สมตฺตํ
ฉฏฺฐํ วกุลปุปฺผิยตฺเถราปทานํ
นารโท อิติ เม นามํ กสฺสโป อิติ มํ วิทู
อทฺทสํ สมณานคฺคํ วิปสฺสึ เทวสกฺกตํ
อนุพฺยญฺชนธรํ พุทฺธํ อาหุตีนํ ปฏิคฺคหํ
วกุลปุปฺผํ ปคฺคยฺห พุทฺธสฺส อภิโรปยึ
เอกนวุเต อิโต กปฺเป ยํ ปุปฺผมภิโรปยึ
ทุคฺคตึ นาภิชานามิ พุทฺธปูชายิทํ ผลํ
จตุสตฺตติโต กปฺเป โรมโส นาม ขตฺติโย
อามุตฺตมาลาภรโณ สโยคฺคพลวาหโน
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา วกุลปุปฺผิโย เถโร อิมา คาถาโย
อภาสิตฺถาติ
วกุลปุปฺผิยตฺเถรสฺส อปทานํ สมตฺตํ




สตฺตมํ โสวณฺณวฏํสกิยตฺเถราปทานํ
อุยฺยานภูมึ นิยฺยนฺโต อทฺทสํ โลกนายกํ
วฏํสกํ คเหตฺวาน โสวณฺณํ สาธุนิมฺมิตํ
สีฆํ คโต สมารุยฺห หตฺถิกฺขนฺธคโต อหํ
พุทฺธสฺส อภิโรเปสึ สิขิโน โลกพนฺธุโน
เอกตฺตึเส อิโต กปฺเป ยํ ปุปฺผมภิโรปยึ
ทุคฺคตึ นาภิชานามิ พุทฺธปูชายิทํ ผลํ
สตฺตวีเส อิโต กปฺเป เอโก อาสึ ชนาธิโป
มหาปตาโป นาเมน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา โสวณฺณวฏํสกิโย เถโร อิมา คาถาโย
อภาสิตฺถาติ
โสวณฺณวฏํสกิยตฺเถรสฺส อปทานํ สมตฺตํ
อฏฺฐมํ มิญฺชวฏํสกิยตฺเถราปทานํ
นิพฺพุเต โลกนาถมฺหิ สิขิมฺหิ วทตํ วเร
วฏํสเกหิ อากิณฺณํ โพธิปูชํ อกาสหํ



เอกตฺตึเส อิโต กปฺเป ยํ ปูชมกรึ ตทา
ทุคฺคตึ นาภิชานามิ โพธิปูชายิทํ ผลํ
อิโต ฉพฺพีสติกปฺเป อหุ เมฆพฺภนามโก
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา มิญฺชวฏํสกิโย เถโร อิมา คาถาโย
อภาสิตฺถาติ
มิญฺชวฏํสกิยตฺเถรสฺส อปทานํ สมตฺตํ
นวมํ สุกตาเวฬิยตฺเถราปทานํ
อสิโต นาม นาเมน มาลากาโร อหํ ตทา
อาเวฬํ ปคฺคเหตฺวาน รญฺโญ ทาตุํ วชามหํ
อสมฺปตฺโตมฺหิ ราชานํ อทฺทสํ สิขินายกํ
หฏฺโฐ หฏฺเฐน จิตฺเตน พุทฺธสฺส อภิโรปยึ
เอกตฺตึเส อิโต กปฺเป ยํ ปุปฺผมภิโรปยึ
ทุคฺคตึ นาภิชานามิ พุทฺธปูชายิทํ ผลํ
ปญฺจวีเส อิโต กปฺเป ราชา โหมิ มหพฺพโล
เวภาโร นาม นาเมน จกฺกวตฺติ มหพฺพโล


ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สุกตาเวฬิโย เถโร อิมา คาถาโย
อภาสิตฺถาติ
สุกตาเวฬิยตฺเถรสฺส อปทานํ สมตฺตํ
ทสมํ เอกวนฺทนิยตฺเถราปทานํ
อุสภํ ปวรํ วีรํ เวสฺสภุํ วิชิตาวินํ
ปสนฺนจิตฺโต สุมโน พุทฺธเสฏฺฐํ อวนฺทหํ
เอกตฺตึเส อิโต กปฺเป ยํ กมฺมมกรึ ตทา
ทุคฺคตึ นาภิชานามิ วนฺทนาย อิทํ ผลํ
จตุวีสมฺหิ กปฺปมฺหิ วิคตานนฺทนามโก
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา เอกวนฺทนิโย เถโร อิมา คาถาโย
อภาสิตฺถาติ
เอกวนฺทนิยตฺเถรสฺส อปทานํ สมตฺตํ



อุทฺทานํ
อาลมฺพนญฺจ อชินํ มํสทารกฺขทายโก
อพฺยาธิวกุลโสณฺณํ มิญฺชํ อาเวฬ วนฺทนํ
ปญฺจปญฺญาส คาถาโย คณิตา อตฺถทสฺสิหีติ
อาลมฺพนทายกวคฺโค เตวีสติโม

จตุพฺพีโส อุทกาสนทายิวคฺโค
ปฐมํ อุทกาสนทายกตฺเถราปทานํ
อารามทฺวารา นิกฺขมฺม ผลกํ สนฺถรึ อหํ
อุทกญฺจ อุปฏฺฐาสึ อุตฺตมตฺถสฺส ปตฺติยา
เอกตฺตึเส อิโต กปฺเป ยํ กมฺมมกรึ ตทา
ทุคฺคตึ นาภิชานามิ อาสเน โจทเก ผลํ
อิโต ปณฺณรเส กปฺเป อภิสามสมวฺหโย
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อุทกาสนทายโภ เถโร อิมา คาถาโย
อภาสิตฺถาติ
อุทกาสนทายกตฺเถรสฺส อปทานํ สมตฺตํ


ทุติยํ ภาชนทายกตฺเถราปทานํ
นคเร พนฺธุมติยา กุมฺภกาโร อหํ ตทา
ภาชนํ อนุปาเลสึ ภิกฺขุสงฺฆสฺส ตาวเท
เอกนวุติโต กปฺเป ภาชนํ อนุปาลยึ
ทุคฺคตึ นาภิชานามิ ภาชนสฺส อิทํ ผลํ
เตปญฺญาเส อิโต กปฺเป อนนฺตชลินามโก
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ภาชนทายโก เถโร อิมา คาถาโย
อภาสิตฺถาติ
ภาชนทายกตฺเถรสฺส อปทานํ สมตฺตํ
ตติยํ สาลปุปฺผิยตฺเถราปทานํ
อรุณวติยา นคเร อโหสึ ปุวิโก ตทา
มม ทฺวาเรน คจฺฉนฺตํ สิขินํ อทฺทสํ ชินํ
พุทฺธสฺส ปตฺตํ ปคฺคยฺห สาลปุปฺผํ อทาสหํ
สมฺมคฺคตสฺส พุทฺธสฺส วิปฺปสนฺเนน เจตสา



เอกตฺตึเส อิโต กปฺเป ยํ ปุปฺผมภิทาสหํ
ทุคฺคตึ นาภิชานามิ สาลปุปฺผสฺสิทํ ผลํ
อิโต จุทฺทสกปฺปมฺหิ อโหสึ อมิตญฺชโล
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สาลปุปฺผิโย เถโร อิมา คาถาโย
อภาสิตฺถาติ
สาลปุปฺผิยตฺเถรสฺส อปทานํ สมตฺตํ
จตุตฺถํ กิลญฺชทายกตฺเถราปทานํ
ติวรายํ ปุเร รมฺเม นฬกาโร อหํ ตทา
สิทฺธตฺเถ โลกปชฺโชเต ปสนฺนา ชนตา ตหึ
ปูชตฺถํ โลกนาถสฺส กิลญฺชํ ปริเยสติ
พุทฺธปูชํ กโรนฺตานํ กิลญฺชํ อททํ อหํ
จตุนวุเต อิโต กปฺเป ยํ กมฺมมกรึ ตทา
ทุคฺคตึ นาภิชานามิ กิลญฺชสฺส อิทํ ผลํ
สตฺตสตฺตติกปฺปมฺหิ ราชา อาสิ ชลนฺธโร
สตฺตรตนสมฺปนฺโน จกฺกวตฺติ มหพฺพโล



ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา กิลญฺชทายโก เถโร อิมา คาถาโย
อภาสิตฺถาติ
กิลญฺชทายกตฺเถรสฺส อปทานํ สมตฺตํ
ปญฺจมํ เวทิทายกตฺเถราปทานํ
วิปสฺสิโน ภควโต โพธิยา ปาทปุตฺตเม
ปสนฺนจิตฺโต สุมโน กาเรสึ เวทิกํ อหํ
เอกนวุเต อิโต กปฺเป กาเรสึ เวทิกํ อหํ
ทุคฺคตึ นาภิชานามิ เวทิกาย อิทํ ผลํ
อิโต เอกาทเส กปฺเป อโหสึ สูริยสฺสโม
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา เวทิทายโก เถโร อิมา คาถาโย
อภาสิตฺถาติ
เวทิทายกตฺเถรสฺส อปทานํ สมตฺตํ


ฉฏฺฐํ วณฺณการกตฺเถราปทานํ
นคเร อรุณวติยา วณฺณกาโร อหํ ตทา
เจติเย ทุสฺสภณฺฑานิ นานาวณฺณํ รเชมหํ
เอกตฺตึเส อิโต กปฺเป ยํ วณฺณํ รชยึ ตทา
ทุคฺคตึ นาภิชานามิ วณฺณทานสฺสิทํ ผลํ
อิโต เตวีสติกปฺเป จนฺทสมสนามโก
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา วณฺณการโก เถโร อิมา คาถาโย
อภาสิตฺถาติ
วณฺณการกตฺเถรสฺส อปทานํ สมตฺตํ
สตฺตมํ ปิยาลปุปฺผิยตฺเถราปทานํ
มิคลุทฺโธ ปุเร อาสึ อรญฺเญ กานเน อหํ
ปิยาลํ ปุปฺผิตํ ทิสฺวา คตมคฺเค ขิปึ อหํ
พุทฺธสฺส ปตฺตํ ปคฺคยฺห ปิยาลปุปฺผมทาสหํ
มคฺเค คตสฺส พุทฺธสฺส วิปฺปสนฺเนน เจตสา



เอกนวุเต อิโต กปฺเป ยํ ปุปฺผมภิปูชยึ
ทุคฺคตึ นาภิชานามิ พุทฺธปูชายิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปิยาลปุปฺผิโย เถโร อิมา คาถาโย
อภาสิตฺถาติ
ปิยาลปุปฺผิยตฺเถรสฺส อปทานํ สมตฺตํ
อฏฺฐมํ อมฺพยาคทายกตฺเถราปทานํ
สเก สิปฺเป อปตฺถทฺโธ อคมํ กานนํ อหํ
สมฺพุทฺธํ ยนฺตํ ทิสฺวาน อมฺพยาคํ อทาสหํ
เอกนวุเต อิโต กปฺเป ยํ ทานมททึ ตทา
ทุคฺคตึ นาภิชานามิ อมฺพยาคสฺสิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อมฺพยาคทายโก เถโร อิมา คาถาโย
อภาสิตฺถาติ
อมฺพยาคทายกตฺเถรสฺส อปทานํ สมตฺตํ



นวมํ ชคติการกตฺเถราปทานํ
นิพฺพุเต โลกนาถมฺหิ อตฺถทสฺสีนรุตฺตเม
ชคตี การิตา มยฺหํ พุทฺธสฺส ถูปมุตฺตเม
อฏฺฐารเส กปฺปสเต ยํ กมฺมมกรึ ตทา
ทุคฺคตึ นาภิชานามิ ชคติยา อิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ชคติการโก เถโร อิมา คาถาโย
อภาสิตฺถาติ
ชคติการกตฺเถรสฺส อปทานํ สมตฺตํ
ทสมํ วาสิทายกตฺเถราปทานํ
กมฺมาโรหํ ปุเร อาสึ ติวรายํ ปุรุตฺตเม
เอกา วาสิ มยา ทินฺนา สยมฺภุํ อปราชิตํ
จตุนวุเต อิโต กปฺเป ยํ วาสิมททึ ตทา
ทุคฺคตึ นาภิชานามิ วาสิทานสฺสิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ


อิตฺถํ สุทํ อายสฺมา วาสิทายโก เถโร อิมา คาถาโย
อภาสิตฺถาติ
วาสิทายกตฺเถรสฺส อปทานํ สมตฺตํ
อุทฺทานํ
อุทกาสนิ ภาชนิโย สาลปุปฺผี กิลญฺชโท
เวทิกา วณฺณกาโร จ ปิยาลอมฺพยาคโท
ชคตี วาสิทายี จ คาถา ตึส จ อฏฺฐ จาติ
อุทกาสนทายิวคฺโค จตุพฺพีโส



ปญฺจวีโส ตุวรทายิวคฺโค
ปฐมํ ตุวรฏฺฐิทายกตฺเถราปทานํ
มิคลุทฺโธ ปุเร อาสึ อรญฺเญ กานเน มหา
ตํ ทิสฺวา รุธิรมาทาย สงฺฆสฺส อททึ อหํ
เอกนวุเต อิโต กปฺเป ยํ ทานมททึ ตทา
ทุคฺคตึ นาภิชานามิ ตุวรฏฺฐิสฺสิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ตุวรฏฺฐิทายโก เถโร อิมา คาถาโย
อภาสิตฺถาติ
ตุวรฏฺฐิทายกตฺเถรสฺส อปทานํ สมตฺตํ
ทุติยํ นาคเกสริยตฺเถราปทานํ
ธนน อเวชฺฌํ กตฺวาน วนมชฺโฌคหึ อหํ
เกสรํ โอสรํ ทิสฺวา ปพฺพมคฺคํ สมุฏฺฐิตํ
อุโภหตฺเถหิ ปคฺคยฺห สิเร กตฺวาน อญฺชลึ
พุทฺธสฺส อภิโรเปสึ ติสฺสสฺส โลกพนฺธุโน
เทฺวนวุเต อิโต กปฺเป ยํ ปุปฺผมภิโรปยึ
ทุคฺคตึ นาภิชานามิ พุทฺธปูชายิทํ ผลํ




สตฺตสตฺตติเม กปฺเป สโมกฺขรณนามโก
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา นาคเกสริโย เถโร อิมา คาถาโย
อภาสิตฺถาติ
นาคเกสริยตฺเถรสฺส อปทานํ สมตฺตํ
ตติยํ นฬินเกสริยตฺเถราปทานํ
ชาตสฺสรสฺส เวมชฺเฌ วสามิ ชลกุกฺกุโฏ
อถทฺทสํ เทวเทวํ คจฺฉนฺตํ อนิลญฺชเส
ตุณฺเฑน เกสรํ คยฺห วิปฺปสนฺเนน เจตสา
พุทฺธสฺส อภิโรเปสึ ติสฺสสฺส โลกพนฺธุโน
เทฺวนวุเต อิโต กปฺเป ยํ ปุปฺผมภิปูชยึ
ทุคฺคตึ นาภิชานามิ พุทฺธปูชายิทํ ผลํ
เตสตฺตติมฺหิ กปฺปมฺหิ สตฺตปตฺตสนามโก
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ




อิตฺถํ สุทํ อายสฺมา นฬินเกสริโย เถโร อิมา คาถาโย
อภาสิตฺถาติ
นฬินเกสริยตฺเถรสฺส อปทานํ สมตฺตํ
จตุตฺถํ วิรวิปุปฺผิยตฺเถราปทานํ
ขีณาสวสหสฺเสหิ นิยฺยาติ โลกนายโก
วิรวิปุปฺผํ ปคฺคยฺห พุทฺธสฺส อภิโรปยึ
เอกนวุเต อิโต กปฺเป ยํ ปุปฺผมภิปูชยึ
ทุคฺคตึ นาภิชานามิ พุทฺธปูชายิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา วิรวิปุปฺผิโย เถโร อิมา คาถาโย
อภาสิตฺถาติ
วิรวิปุปฺผิยตฺเถรสฺส อปทานํ สมตฺตํ
ปญฺจมํ กุฏิธูปกตฺเถราปทานํ
สิทฺธตฺถสฺส ภควโต อโหสึ กุฏิโคปโก
กาเลน กาลํ ธูเปสึ ปสนฺโน เสหิ ปาณิภิ
จตุนวุเต อิโต กปฺเป ยํ กมฺมมกรึ ตทา
ทุคฺคตึ นาภิชานามิ ธูปทานสฺสิทํ ผลํ



ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา กุฏิธูปโก เถโร อิมา คาถาโย
อภาสิตฺถาติ
กุฏิธูปกตฺเถรสฺส อปทานํ สมตฺตํ
ฉฏฺฐํ ปตฺตทายกตฺเถราปทานํ
ปรเมน ทมเถน สิทฺธตฺถสฺส มเหสิโน
ปตฺตทานํ มยา ทินฺนํ อุชุภูตสฺส ตาทิโน
จตุนวุเต อิโต กปฺเป ยํ ทานมททึ ตทา
ทุคฺคตึ นาภิชานามิ ปตฺตทานสฺสิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปตฺตทายโก เถโร อิมา คาถาโย
อภาสิตฺถาติ
ปตฺตทายกตฺเถรสฺส อปทานํ สมตฺตํ
สตฺตมํ ธาตุปูชกตฺเถราปทานํ
นิพฺพุเต โลกนาถมฺหิ สิทฺธตฺถมฺหิ นรุตฺตเม
เอกธาตุ มยา ลทฺธา ทิปทินฺทสฺส ตาทิโน


ตาหํ ธาตุํ คเหตฺวาน พุทฺธสฺสาทิจฺจพนฺธุโน
ปญฺจวสฺเส ปริจรึ ติฏฺฐนฺตํว นรุตฺตมํ
จตุนวุเต อิโต กปฺเป ยํ ธาตุมภิปูชยึ
ทุคฺคตึ นาภิชานามิ ธาตุปฏฺฐหเน ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ธาตุปูชโก เถโร อิมา คาถาโย
อภาสิตฺถาติ
ธาตุปูชกตฺเถรสฺส อปทานํ สมตฺตํ
อฏฺฐมํ สตฺตสตฺตลิปุปฺผปูชกตฺเถราปทานํ
สตฺต สตฺตลิปุปฺผานิ สีเส กตฺวานหนฺตทา
พุทฺธสฺส อภิโรเปสึ เวสฺสภุมฺหิ นรุตฺตเม
เอกตฺตึเส อิโต กปฺเป ยํ ปุปฺผมภิปูชยึ
ทุคฺคตึ นาภิชานามิ ปุปฺผปูชายิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สตฺตสตฺตลิปุปฺผปูชโก เถโร อิมา คาถาโย
อภาสิตฺถาติ
สตฺตสตฺตลิปุปฺผปูชกตฺเถรสฺส อปทานํ สมตฺตํ



นวมํ พิมฺพิชาลปุปฺผิยตฺเถราปทานํ
ปทุมุตฺตโร นาม ชิโน สยมฺภู อคฺคปุคฺคโล
จตุสจฺจํ ปกาเสติ เทเสติ อมตํ ปทํ
พิมฺพิชาลกปุปฺผานิ ปุถุ กตฺวานหํ ตทา
พุทฺธสฺส อภิโรเปสึ ทิปทินฺทสฺส ตาทิโน
อฏฺฐสฏฺฐิมฺหิโต กปฺเป จตุโร กิญฺชเกสรา
สตฺตรตนสมฺปนฺนา จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา พิมฺพิชาลปุปฺผิโย เถโร อิมา คาถาโย
อภาสิตฺถาติ
พิมฺพิชาลปุปฺผิยตฺเถรสฺส อปทานํ สมตฺตํ
ทสมํ อุทฺทาลทายกตฺเถราปทานํ
กุกฺกุโธ นาม นาเมน สยมฺภู อปราชิโต
ปวนา นิกฺขมิตฺวาน อนุปฺปตฺโต มหานทึ
อุทฺทาลกํ คเหตฺวาน สยมฺภุสฺส อทาสหํ
สํยตสฺสุชุภูตสฺส ปสนฺนมนโส ตทา



เอกตฺตึเส อิโต กปฺเป ยํ ปุปฺผมภิโรปยึ
ทุคฺคตึ นาภิชานามิ ปุปฺผทานสฺสิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อุทฺทาลทายโก เถโร อิมา คาถาโย
อภาสิตฺถาติ
อุทฺทาลทายกตฺเถรสฺส อปทานํ สมตฺตํ
อุทฺทานํ
ตุวรฏฺฐินาคปุฬินา วิรวิกุฏิธูปโก
ปตฺโต ธาตุสตฺตลิโย พิมฺพิ อุทฺทาลเกน จ
สตฺตตึสติ คาถาโย คณิตาโย วิภาวิหีติ
ตุวรทายิวคฺโค ปญฺจวีโส



ฉพฺพีสติโม โถมกวคฺโค
ปฐมํ โถมกตฺเถราปทานํ
เทวโลเก ฐิโต สนฺโต วิปสฺสิสฺส มเหสิโน
ธมฺมํ สุตฺวาน มุทิโต อิมํ วาจํ อภาสหํ
นโม เต ปุริสาชญฺญ นโม เต ปุริสุตฺตม
พหุชฺชนํ ตารยสิ เทเสนฺโต อมตํ ปทํ
เอกนวุเต อิโต กปฺเป ยํ วาจํ อภณึ ตทา
ทุคฺคตึ นาภิชานามิ โถมนาย อิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา โถมโก เถโร อิมา คาถาโย
อภาสิตฺถาติ
โถมกตฺเถรสฺส อปทานํ สมตฺตํ
ทุติยํ เอกาสนทายกตฺเถราปทานํ
วิชหิตฺวา เทววณฺณํ สภริโย อิธาคมึ
อธิการํ กตฺตุกาโม พุทฺธเสฏฺฐสฺส สาสเน
เทวโล นาม นาเมน ปทุมุตฺตรสาวโก
ตสฺส ภิกฺขา มยา ทินฺนา วิปฺปสนฺเนน เจตสา


สตสหสฺเส อิโต กปฺเป ยํ กมฺมมกรึ ตทา
ทุคฺคตึ นาภิชานามิ ปิณฺฑปาตสฺสิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา เอกาสนทายโก เถโร อิมา คาถาโย
อภาสิตฺถาติ
เอกาสนทายกตฺเถรสฺส อปทานํ สมตฺตํ
ตติยํ จิตกปูชกตฺเถราปทานํ
อานนฺโท นาม สมฺพุทฺโธ สยมฺภู อปราชิโต
อรญฺเญ ปรินิพฺพายิ อมนุสฺสมฺหิ กานเน
เทวโลกา อิธาคนฺตฺวา จิตํ กตฺวานหํ ตทา
สรีรํ ตตฺถ ฌาเปสึ สกฺการญฺจ อกาสหํ
เอกนวุเต อิโต กปฺเป ยํ กมฺมมกรึ ตทา
ทุคฺคตึ นาภิชานามิ พุทฺธปูชายิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา จิตกปูชโก เถโร อิมา คาถาโย
อภาสิตฺถาติ
จิตกปูชกตฺเถรสฺส อปทานํ สมตฺตํ


จตุตฺถํ จมฺปกปุปฺผิยตฺเถราปทานํ
หิมวนฺตอวิทูเร วิกโน นาม ปพฺพโต
ตสฺส เวมชฺเฌ วสติ สมโณ ภาวิตินฺทฺริโย
ทิสฺวาน ตสฺโสปสมํ วิปฺปสนฺเนน เจตสา
ตีณิ จมฺปกปุปฺผานิ คเหตฺวาน สโมกิรึ
เอกนวุเต อิโต กปฺเป ยํ ปุปฺผมภิโรปยึ
ทุคฺคตึ นาภิชานามิ พุทฺธปูชายิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา จมฺปกปุปฺผิโย เถโร อิมา คาถาโย
อภาสิตฺถาติ
จมฺปกปุปฺผิยตฺเถรสฺส อปทานํ สมตฺตํ
ปญฺจมํ สตฺตปาฏลิยตฺเถราปทานํ
กณิการํว โชตนฺตํ นิสินฺนํ ปพฺพตนฺตเร
สตฺต ปาฏลิปุปฺผานิ พุทฺธสฺส อภิโรปยึ
จตุนวุเต อิโต กปฺเป ยํ ปุปฺผมภิโรปยึ
ทุคฺคตึ นาภิชานามิ พุทฺธปูชายิทํ ผลํ



ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สตฺตปาฏลิโย เถโร อิมา คาถาโย
อภาสิตฺถาติ
สตฺตปาฏลิยตฺเถรสฺส อปทานํ สมตฺตํ
ฉฏฺฐํ อุปาหนทายกตฺเถราปทานํ
อโหสึ จนฺทโน นาม สมฺพุทฺธสฺสตฺรโช ตทา
เอโกปาหโน มยา ทินฺโน โพธิ สมฺปชฺช เม ตุวํ
เอกนวุเต อิโต กปฺเป ยํ ปาทุํ อททึ ตทา
ทุคฺคตึ นาภิชานามิ อุปาหนสฺสิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อุปาหนทายโก เถโร อิมา คาถาโย
อภาสิตฺถาติ
อุปาหนทายกตฺเถรสฺส อปทานํ สมตฺตํ
สตฺตมํ มญฺชริปูชกตฺเถราปทานํ
มญฺชริกํ กริตฺวาน รถิยํ ปฏิปชฺชหํ
อทฺทสํ สมณานคฺคํ ภิกฺขุสงฺฆปุรกฺขตํ



ปสนฺนจิตฺโต สุมโน ปรมาย จ ปีติยา
อุโภหตฺเถหิ ปคฺคยฺห พุทฺธสฺส อภิโรปยึ
เทฺวนวุเต อิโต กปฺเป ยํ ปุปฺผมภิปูชยึ
ทุคฺคตึ นาภิชานามิ ปุปฺผปูชายิทํ ผลํ
อิโต เตสตฺตติกปฺเป เอโก อาสึ มหีปติ
โชติโย นาม นาเมน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา มญฺชริปูชโก เถโร อิมา คาถาโย
อภาสิตฺถาติ
มญฺชริปูชกตฺเถรสฺส อปทานํ สมตฺตํ
อฏฺฐมํ ปณฺณทายกตฺเถราปทานํ
ปพฺพเต หิมวนฺตมฺหิ วากจีรธโร อหํ
อโลณปณฺณภกฺโขมฺหิ นิยเมสุ จ สํวุโต
ปาตราเส อนุปฺปตฺเต สิทฺธตฺโถ อุปคญฺฉิ มํ
ตาหํ พุทฺธสฺส ปาทาสึ ปสนฺโน เสหิ ปาณิหิ
จตุนวุเต อิโต กปฺเป ยํ ปณฺณมททึ ตทา
ทุคฺคตึ นาภิชานามิ ปณฺณทานสฺสิทํ ผลํ


สตฺตวีสมฺหิ กปฺปมฺหิ ราชา อาสึ ยทตฺถิโย
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปณฺณทายโก เถโร อิมา คาถาโย
อภาสิตฺถาติ
ปณฺณทายกตฺเถรสฺส อปทานํ สมตฺตํ
นวมํ กุฏิทายกตฺเถราปทานํ
วิปินํ จาริ สมฺพุทฺโธ รุกฺขมูเล วสิ ตทา
ปณฺณสาลํ กริตฺวาน อทาสึ อปราชิเต
เอกนวุเต อิโต กปฺเป ยํ ปณฺณกุฏิกํ ททา
ทุคฺคตึ นาภิชานามิ กุฏิทานสฺสิทํ ผลํ
อฏฺฐตึเส อิโต กปฺเป โสฬสาสึสุ ราชิโน
สพฺพตฺถ อภิวสฺสีติ วุจฺจเร จกฺกวตฺติโน
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา กุฏิทายโก เถโร อิมา คาถาโย
อภาสิตฺถาติ
กุฏิทายกตฺเถรสฺส อปทานํ สมตฺตํ



ทสมํ อคฺคปุปฺผิยตฺเถราปทานํ
สุวณฺณวณฺณํ สมฺพุทฺธํ นิสินฺนํ ปพฺพตนฺตเร
โอภาสยนฺตํ รํสิยา สิขินํ สิขินํ ยถา
อคฺคชํ ปุปฺผมาทาย อุปคญฺฉึ นรุตฺตมํ
ปสนฺนจิตฺโต สุมโน พุทฺธสฺส อภิโรปยึ
เอกตฺตึเส อิโต กปฺเป ยํ ปุปฺผมภิปูชยึ
ทุคฺคตึ นาภิชานามิ พุทฺธปูชายิทํ ผลํ
ปญฺจวีสติกปฺปมฺหิ อโหสึ มิตฺตฆาตโก
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อคฺคปุปฺผิโย เถโร อิมา คาถาโย
อภาสิตฺถาติ
อคฺคปุปฺผิยตฺเถรสฺส อปทานํ สมตฺตํ
อุทฺทานํ
โถมโก ภิกฺขจิตกํ จมฺปโก สตฺตปาฏลิ



ปาทุมญฺชริ ปณฺณญฺจ กุฏิโท อคฺคปุปฺผิโย
คาถาโย คณิตา เจตฺถ เอกตาฬีสเมว จ
โถมกวคฺโค ฉพฺพีสติโม

สตฺตวีโส ปทุมุกฺเขปวคฺโค
ปฐมํ อากาสุกฺขิปิยตฺเถราปทานํ
สุวณฺณวณฺณํ สิทฺธตฺถํ คจฺฉนฺตํ อนฺตราปเณ
ชลชคฺเค ทุเว คยฺห อุปคญฺฉึ นราสภํ
เอกญฺจ ปุปฺผํ ปาเทสุ พุทฺธเสฏฺฐสฺส นิกฺขิปึ
เอกญฺจ ปุปฺผํ ปคฺคยฺห อากาเส อุกฺขิปึ อหํ
จตุนวุเต อิโต กปฺเป ยํ ปุปฺผมภิปูชยึ
ทุคฺคตึ นาภิชานามิ ปุปฺผทานสฺสิทํ ผลํ
อิโต พตฺตึสกปฺปมฺหิ เอโก อาสึ มหิปฺปติ
อนฺตลิกฺขกโร นาม จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อากาสุกฺขิปิโย เถโร อิมา คาถาโย
อภาสิตฺถาติ
อากาสุกฺขิปิยตฺเถรสฺส อปทานํ สมตฺตํ



ทุติยํ เตลมกฺขิยตฺเถราปทานํ
สิทฺธตฺถมฺหิ ภควติ นิพฺพุตมฺหิ นราสเภ
โพธิยา เวทิกายาหํ เตลํ มกฺเขสิ ตาวเท
จตุนวุเต อิโต กปฺเป ยํ เตลํ มกฺขยึ ตทา
ทุคฺคตึ นาภิชานามิ มกฺขนาย อิทํ ผลํ
จตุวีเส อิโต กปฺเป สุจฺฉวิ นาม ขตฺติโย
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา เตลมกฺขิโย เถโร อิมา คาถาโย
อภาสิตฺถาติ
เตลมกฺขิยตฺเถรสฺส อปทานํ สมตฺตํ
ตติยํ อฑฺฒจนฺทิยตฺเถราปทานํ
ติสฺสสฺส โข ภควโต โพธิยา ปาทปุตฺตเม
อฑฺฒจนฺทํ มยา ทินฺนํ ธรณีรุหปาทเป
เทฺวนวุเต อิโต กปฺเป ยํ จนฺทมภิโรปยึ
ทุคฺคตึ นาภิชานามิ โพธิปูชายิทํ ผลํ



ปญฺจวีเส อิโต กปฺเป เทวโล นาม ขตฺติโย
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อฑฺฒจนฺทิโย เถโร อิมา คาถาโย
อภาสิตฺถาติ
อฑฺฒจนฺทิยตฺเถรสฺส อปทานํ สมตฺตํ
จตุตฺถํ ทีปทายกตฺเถราปทานํ
เทวภูโต อหํ สนฺโต โอรุยฺห ปฐวึ ตทา
ปทีเป ปญฺจ ปาทาสึ ปสนฺโน เสหิ ปาณิหิ
จตุนวุเต อิโต กปฺเป ยํ ทีปมททึ ตทา
ทุคฺคตึ นาภิชานามิ ทีปทานสฺสิทํ ผลํ
ปญฺจปญฺญาสเก กปฺเป เอโก อาสึ มหีปติ
สมนฺตจกฺขุ นาเมน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ทีปทายโก เถโร อิมา คาถาโย
อภาสิตฺถาติ
ทีปทายกตฺเถรสฺส อปทานํ สมตฺตํ



ปญฺจมํ วิฬาลิทายกตฺเถราปทานํ
หิมวนฺตสฺส อวิทูเร โรมโส นาม ปพฺพโต
ตมฺหิ ปพฺพตปาทมฺหิ สมโณ ภาวิตินฺทฺริโย
วิฬาลิโย คเหตฺวาน สมณสฺส อทาสหํ
อนุโมทิ มหาวีโร สยมฺภู อปราชิโต
วิฬาลิ เต มม ทินฺนา วิปฺปสนฺเนน เจตสา
ภเว นิพฺพตฺตมานมฺหิ ผลํ นิพฺพตฺตตํ ตว
จตุนวุเต อิโต กปฺเป ยํ วิฬาลิมทาสหํ
ทุคฺคตึ นาภิชานามิ วิฬาลิยา อิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา วิฬาลิทายโก เถโร อิมา คาถาโยฉ
อภาสิตฺถาติ
วิฬาลิทายกตฺเถรสฺส อปทานํ สมตฺตํ
ฉฏฺฐํ มจฺฉทายกตฺเถราปทานํ
จนฺทภาคานทีตีเร อโหสึ อุกฺกุโส ตทา
มหนฺตํ มจฺฉํ ปคฺคยฺห สิทฺธตฺถสฺส มุนิโน อทํ



จตุนวุเต อิโต กปฺเป ยํ มจฺฉมททึ ตทา
ทุคฺคตึ นาภิชานามิ มจฺฉทานสฺสิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา มจฺฉทายโก เถโร อิมา คาถาโย
อภาสิตฺถาติ
มจฺฉทายกตฺเถรสฺส อปทานํ สมตฺตํ
สตฺตมํ ชวหํสกตฺเถราปทานํ
จนฺทภาคานทีตีเร อาสึ วนจโร ตทา
สิทฺธตฺถํ อทฺทสํ พุทฺธํ คจฺฉนฺตํ อนิลญฺชเส
อญฺชลึ ปคฺคเหตฺวาน โอโลเกนฺโต มหามุนึ
สกํ จิตฺตํ ปสาเทตฺวา อภิวนฺทึ โลกนายกํ
จตุนวุเต อิโต กปฺเป ยํ อวนฺทึ นราสภํ
ทุคฺคตึ นาภิชานามิ วนฺทนาย อิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ชวหํสโก เถโร อิมา คาถาโย
อภาสิตฺถาติ
ชวหํสกตฺเถรสฺส อปทานํ สมตฺตํ



อฏฺฐมํ สลฬปุปฺผิยตฺเถราปทานํ
จนฺทภาคานทีตีเร อโหสึ กินฺนโร ตทา
วิปสฺสึ อทฺทสํ พุทฺธํ รํสิชาลสมากุลํ
ปสนฺนจิตฺโต สุมโน ปรมาย จ ปีติยา
ปคฺคยฺห สลฬํ ปุปฺผํ วิปสฺสิสฺส โอกิรึ อหํ
เอกนวุเต อิโต กปฺเป ยํ ปุปฺผมภิปูชยึ
ทุคฺคตึ นาภิชานามิ พุทฺธปูชายิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สลฬปุปฺผิโย เถโร อิมา คาถาโย
อภาสิตฺถาติ
สลฬปุปฺผิยตฺเถรสฺส อปทานํ สมตฺตํ
นวมํ อุปาคตหาสนิยตฺเถราปทานํ
หิมวนฺตสฺส เวมชฺเฌ สโร อาสิ สุนิมฺมิโต
ตตฺถาหํ รกฺขโส อาสึ เหฏฺฐสีโส ภยานโก
อนุกมฺปโก การุณิโก วิปสฺสี โลกนายโก
มมุทฺธริตุกาโม โส อาคญฺฉิ มม สนฺติเก



อุปาคตํ มหาวีรํ เทวเทวํ นราสภํ
อาสยา อภินิกฺขมฺม อวนฺทึ สตฺถุโน อหํ
เอกนวุเต อิโต กปฺเป ยํ วนฺทึ ปุริสุตฺตมํ
ทุคฺคตึ นาภิชานามิ วนฺทนาย อิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อุปาคตหาสนิโย เถโร อิมา คาถาโย
อภาสิตฺถาติ
อุปาคตหาสนิยตฺเถรสฺส อปทานํ สมตฺตํ
ทสมํ ตรณิยตฺเถราปทานํ
สุวณฺณวณฺโณ สมฺพุทฺโธ วิปสฺสี นาม นายโก
นทีตีเร ฐิโต สตฺถา ภิกฺขุสงฺฆปุรกฺขโต
นาวา น วิชฺชเต ตตฺถ สนฺตารณี มหณฺณเว
นทิยา อภินิกฺขมฺม ตาเรสึ โลกนายกํ
เอกนวุเต อิโต กปฺเป ยํ ตาเรสึ นรุตฺตมํ
ทุคฺคตึ นาภิชานามิ ตารณาย อิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ



อิตฺถํ สุทํ อายสฺมา ตรณิโย เถโร อิมา คาถาโย
อภาสิตฺถาติ
ตรณิยตฺเถรสฺส อปทานํ สมตฺตํ
อุทฺทานํ
อุกฺเขปี เตลจนฺที จ ทีปโท จ วิฬาลิโท
มจฺโฉ ชโว สลฬโท รกฺขโส ตรโณ ทส
คาถาโย เจตฺถ สงฺขาตา ตาฬีสเมกเมว จ
ปทุมุกฺเขปวคฺโค สตฺตวีโส



อฏฺฐวีสติโม สุวณฺณพิพฺโพหนวคฺโค
ปฐมํ สุวณฺณพิพฺโพหนิยตฺเถราปทานํ
เอกาสนํ อหมทํ ปสนฺโน เสหิ ปาณิหิ
พิพฺโพหนญฺจ ปาทาสึ อุตฺตมตฺถสฺส ปตฺติยา
เอกนวุเต อิโต กปฺเป พิพฺโพหนมทาสหํ
ทุคฺคตึ นาภิชานามิ พิพฺโพหนสฺสิทํ ผลํ
อิโต เตสฏฺฐิเม กปฺเป อสโม นาม ขตฺติโย
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สุวณฺณพิพฺโพหนิโย เถโร อิมา คาถาโย
อภาสิตฺถาติ
สุวณฺณพิพฺโพหนิยตฺเถรสฺส อปทานํ สมตฺตํ
ทุติยํ ติลมุฏฺฐิยตฺเถราปทานํ
มม สงฺกปฺปมญฺญาย สตฺถา โลกคฺคนายโก
มโนมเยน กาเยน อิทฺธิยา อุปสงฺกมิ
สตฺถารํ อุปสงฺกนฺตํ วนฺทิตฺวา ปุริสุตฺตมํ
ปสนฺนจิตฺโต สุมโน ติลมุฏฺฐิมทาสหํ


เอกนวุเต อิโต กปฺเป ยํ ทานมททึ ตทา
ทุคฺคตึ นาภิชานามิ ติลมุฏฺฐิยิทํ ผลํ
อิโต โสฬสกปฺปมฺหิ คนฺธิโย นาม ขตฺติโย
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ติลมุฏฺฐิโย เถโร อิมา คาถาโย
อภาสิตฺถาติ
ติลมุฏฺฐิยตฺเถรสฺส อปทานํ สมตฺตํ
ตติยํ จงฺโกฏกิยตฺเถราปทานํ
มหาสมุทฺทํ นิสฺสาย วสติ ปพฺพตนฺตเร
ปจฺจุคฺคนฺตฺวาน กามหํ จงฺโกฏกมทาสหํ
สิทฺธตฺถสฺส มเหสิโน สยมฺภุสฺสานุกมฺปิโน
ปุปฺผจงฺโกฏกํ ทตฺวา กปฺปํ สคฺคมฺหิ โมทหํ
จตุนวุเต อิโต กปฺเป จงฺโกฏกมทํ ตทา
ทุคฺคตึ นาภิชานามิ จงฺโกฏกสฺสิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ





อิตฺถํ สุทํ อายสฺมา จงฺโกฏกิโย เถโร อิมา คาถาโย
อภาสิตฺถาติ
จงฺโกฏกิยตฺเถรสฺส อปทานํ สมตฺตํ
จตุตฺถํ อพฺภญฺชนทายกตฺเถราปทานํ
โกณฺฑญฺญสฺส ภควโต วีตราคสฺส ตาทิโน
อกกฺกสสฺส จิตฺตสฺส นิปปญฺจสฺส ฌายิโน
สพฺพโมหาติวตฺตสฺส สพฺพโลกหิเตสิโน
อพฺภญฺชนํ มยา ทินฺนํ ทิปทินฺทสฺส ตาทิโน
อปริเมยฺเย อิโต กปฺเป อพฺภญฺชนมทาสหํ
ทุคฺคตึ นาภิชานามิ อพฺภญฺชนสฺสิทํ ผลํ
อิโต ปณฺณรเส กปฺเป วิรปฺโป นาม ขตฺติโย
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อพฺภญฺชนทายโก เถโร อิมา คาถาโย
อภาสิตฺถาติ
อพฺภญฺชนทายกตฺเถรสฺส อปทานํ สมตฺตํ



ปญฺจมํ เอกญฺชลิยตฺเถราปทานํ
อุทุมฺพเร วสนฺตสฺส นิยเต ปณฺณสนฺถเร
วุตฺโถกาโส มยา ทินฺโน สมณสฺส มเหสิโน
ติสฺสสฺส ทิปทินฺทสฺส โลกนาถสฺส ตาทิโน
อญฺชลึ ปคฺคเหตฺวาน สนฺถรึ ปุปฺผสนฺถรํ
เทฺวนวุเต อิโต กปฺเป ยํ กรึ ปุปฺผสนฺถรํ
ทุคฺคตึ นาภิชานามิ สนฺถรสฺส อิทํ ผลํ
อิโต จุทฺทสกปฺปมฺหิ อโหสึ มนุชาธิโป
เอกอญฺชลิโก นาม จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา เอกญฺชลิโย เถโร อิมา คาถาโย
อภาสิตฺถาติ
เอกญฺชลิยตฺเถรสฺส อปทานํ สมตฺตํ
ฉฏฺฐํ โปตฺถทายกตฺเถราปทานํ
สตฺถารํ ธมฺมมารพฺภ สงฺฆญฺจาปิ มเหสิโน
โปตฺถทานํ มยา ทินฺนํ ทกฺขิเณยฺเย อนุตฺตเร



เอกนวุเต อิโต กปฺเป ยํ กมฺมมกรึ ตทา
ทุคฺคตึ นาภิชานามิ โปตฺถทานสฺสิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา โปตฺถทายโก เถโร อิมา คาถาโย
อภาสิตฺถาติ
โปตฺถทายกตฺเถรสฺส อปทานํ สมตฺตํ
สตฺตมํ จิตกปูชกตฺเถราปทานํ
จนฺทภาคานทีตีเร อนุโสตํ วชามหํ
สตฺต มาลุวปุปฺผานิ จิตกาโรปยึ อหํ
จตุนวุเต อิโต กปฺเป จิตกํ ยํ อปูชยึ
ทุคฺคตึ นาภิชานามิ จิตปูชายิทํ ผลํ
สตฺตสฏฺฐิมฺหิโต กปฺเป ปฏิชคฺคสนามโก
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา จิตกปูชโก เถโร อิมา คาถาโย
อภาสิตฺถาติ
จิตกปูชกตฺเถรสฺส อปทานํ สมตฺตํ




อฏฺฐมํ อาลุวทายกตฺเถราปทานํ
ปพฺพเต หิมวนฺตมฺหิ มหาสินฺธุ สุทสฺสโน
ตตฺถทฺทสํ วีตราคํ สมฺปภาสํ สุทสฺสนํ
ปรโมปสเม ยุตฺตํ ทิสฺวา วิมฺหิตมานโส
อาลุวํ ตสฺส ปาทาสึ ปสนฺโน เสหิ ปาณิหิ
เอกตฺตึเส อิโต กปฺเป ยํ อาลุวมทาสหํ
ทุคฺคตึ นาภิชานามิ อาลุวสฺส อิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อาลุวทายโก เถโร อิมา คาถาโย
อภาสิตฺถาติ
อาลุวทายกตฺเถรสฺส อปทานํ สมตฺตํ
นวมํ ปุณฺฑรีกตฺเถราปทานํ
โรมโส นาม นาเมน สยมฺภู สปฺปโภ ตทา
ปุณฺฑรีกํ มยา ทินฺนํ วิปฺปสนฺเนน เจตสา
จตุนวุเต อิโต กปฺเป ปุณฺฑรีกมททึ ตทา
ทุคฺคตึ นาภิชานามิ ปุณฺฑรีกสฺสิทํ ผลํ




ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปุณฺฑรีโก เถโร อิมา คาถาโย
อภาสิตฺถาติ
ปุณฺฑรีกตฺเถรสฺส อปทานํ สมตฺตํ
ทสมํ ตรณิยตฺเถราปทานํ
มหาปถมฺหิ วิสเม เสตุ การาปิตํ มยา
ตรณตฺถาย โลกสฺส ปสนฺโน เสหิ ปาณิภิ
เอกนวุเต อิโต กปฺเป ยํ เสตุ การิตํ มยา
ทุคฺคตึ นาภิชานามิ เสตุทานสฺสิทํ ผลํ
ปญฺจปญฺญาสิโต กปฺเป เอโก อาสึ สโมคโต
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ตรณิโย เถโร อิมา คาถาโย
อภาสิตฺถาติ
ตรณิยตฺเถรสฺส อปทานํ สมตฺตํ




อุทฺทานํ
โสวณฺณํ ติลมุฏฺฐิ จ จงฺโกฏกพฺภญฺชมญฺชลิ
โปตฺถโก จิตมาลุโว เอกปุณฺฑริ เสตุนา
เทฺวจตฺตาฬีส คาถาโย คณิตาโย วิภาวิหิ
สุวณฺณพิพฺโพหนวคฺโค อฏฺฐวีสติโม
เอกาทสมํ ภาณวารํ

เอกูนตึโส ปณฺณทายกวคฺโค
ปฐมํ ปณฺณทายกตฺเถราปทานํ
ปณฺณสาเล นิสินฺโนมฺหิ ปณฺณโภชนโภชโน
อุปวิฏฺฐญฺจ มํ สนฺตํ อุปคญฺฉิ มหาอิสิ
สิทฺธตฺโถ โลกปชฺโชโต สพฺพโลกติกิจฺฉโก
ตสฺส ปณฺณํ มยา ทินฺนํ นิสินฺนสฺส ปณฺณสนฺถเร
จตุนวุเต อิโต กปฺเป ยํ ปณฺณมททึ ตทา
ทุคฺคตึ นาภิชานามิ ปณฺณทานสฺสิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปณฺณทายโก เถโร อิมา คาถาโย
อภาสิตฺถาติ
ปณฺณทายกตฺเถรสฺส อปทานํ สมตฺตํ



ทุติยํ ผลทายกตฺเถราปทานํ
สิเนรุสมสนฺโตโส ธรณีธรสาทิโส
วุฏฺฐหิตฺวา สมาธิมฺหา ภิกฺขาย มมุปฏฺฐิโต
หรีตกึ อามลกํ อมฺพํ ชมฺพพ วิเภทกํ
โกลํ ภลฺลาตกํ เพลฺลํ ผารุสกผลานิ จ
สิทฺธตฺถสฺส มเหสิสฺส สพฺพโลกานุกมฺปิโน
ตญฺจ สพฺพํ มยา ทินฺนํ วิปฺปสนฺเนน เจตสา
จตุนวุเต อิโต กปฺเป ยํ ผลํ อททึ ตทา
ทุคฺคตึ นาภิชานามิ ผลทานสฺสิทํ ผลํ
สตฺตปญฺญาสิโต กปฺเป เอกชฺโฌ นาม ขตฺติโย
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ผลทายโก เถโร อิมา คาถาโย
อภาสิตฺถาติ
ผลทายกตฺเถรสฺส อปทานํ สมตฺตํ
ตติยํ ปจฺจุคฺคมนิยตฺเถราปทานํ
สีหํ ยถา วนจรํ นิสภาชานิยํ ยถา
กกุธํ วิลสนฺตํว อาคจฺฉนฺตํ นราสภํ




สิทฺธตฺถํ โลกปชฺโชตํ สพฺพโลกติกิจฺฉกํ
อกาสึ ปจฺจุคฺคมนํ วิปฺปสนฺเนน เจตสา
จตุนวุเต อิโต กปฺเป ปจฺจุคฺคญฺฉึ นราสภํ
ทุคฺคตึ นาภิชานามิ ปจฺจุคฺคมนิทํ ผลํ
สตฺตวีเส อิโต กปฺเป เอโก อาสึ ชนาธิโป
ปริวาโรติ นาเมน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปจฺจุคฺคมนิโย เถโร อิมา คาถาโย
อภาสิตฺถาติ
ปจฺจุคฺคมนิยตฺเถรสฺส อปทานํ สมตฺตํ
จตุตฺถํ เอกปุปฺผิยตฺเถราปทานํ
ทกฺขิณมฺหิ ทุวารมฺหิ ปิสาโจ อาสหนฺตทา
อทฺทสํ วิรชํ พุทฺธํ ปีตรํสีว ภาณุมํ
วิปสฺสิสฺส นรคฺคสฺส สพฺพโลกหิเตสิโน
เอกปุปฺผํ มยา ทินฺนํ ทิปทินฺทสฺส ตาทิโน
เอกนวุเต อิโต กปฺเป ยํ ปุปฺผมททึ ตทา
ทุคฺคตึ นาภิชานามิ พุทฺธปูชายิทํ ผลํ



ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา เอกปุปฺผิโย เถโร อิมา คาถาโย
อภาสิตฺถาติ
เอกปุปฺผิยตฺเถรสฺส อปทานํ สมตฺตํ
ปญฺจมํ มฆวปุปฺผิยตฺเถราปทานํ
นมฺมทานทิยา ตีเร สยมฺภู อปราชิโต
สมาธึ โส สมาปนฺโน วิปฺปสนฺโน อนาวิโล
ทิสฺวา ปสนฺโน สุมโน สมฺพุทฺธํ อปราชิตํ
ตาหํ มฆวปุปฺเผน สยมฺภุํ ปูชยึ ตทา
เอกนวุเต อิโต กปฺเป ยํ ปุปฺผมภิปูชยึ
ทุคฺคตึ นาภิชานามิ พุทฺธปูชายิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา มฆวปุปฺผิโย เถโร อิมา คาถาโย
อภาสิตฺถาติ
มฆวปุปฺผิยตฺเถรสฺส อปทานํ สมตฺตํ


ฉฏฺฐํ อุปฏฺฐายิกตฺเถราปทานํ
รถิยํ ปฏิปชฺชนฺตํ อาหุตีนํ ปฏิคฺคหํ
ทิปทินฺทํ มหานาคํ โลกเชฏฺฐํ นราสภํ
ปกฺโกสาปิยตสฺสาหํ สพฺพโลกหิเตสิโน
อุปฏฺฐาโก มยา ทินฺโน สิทฺธตฺถสฺส มเหสิโน
ปฏิคฺคเหตฺวาน สมฺพุทฺโธ นิยฺยาเตสิ มหามุนิ
อุฏฺฐาย อาสนา ตมฺหา ปกฺกามิ ปาจินามุโข
จตุนวุเต อิโต กปฺเป อุปฏฺฐากมทํ ตทา
ทุคฺคตึ นาภิชานามิ อุปฏฺฐานสฺสิทํ ผลํ
สตฺตปญฺญาสิโต กปฺเป พลเสนสนามโก
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อุปฏฺฐายิโก เถโร อิมา คาถาโย
อภาสิตฺถาติ
อุปฏฺฐายิกตฺเถรสฺส อปทานํ สมตฺตํ
สตฺตมํ อปทานิยตฺเถราปทานํ
อปทานํ สุคตานํ กิตฺตยึหํ มเหสินํ
ปาเท จ สิรสา วนฺทึ ปสนฺโน เสหิ ปาณิหิ



เทฺวนวุเต อิโต กปฺเป อปทานํ ปกิตฺตยึ
ทุคฺคตึ นาภิชานามิ กิตฺตนาย อิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อปทานิโย เถโร อิมา คาถาโย
อภาสิตฺถาติ
อปทานิยตฺเถรสฺส อปทานํ สมตฺตํ
อฏฺฐมํ สตฺตาหปพฺพชิตตฺเถราปทานํ
วิปสฺสิสฺส ภควโต สงฺโฆ สกฺกตมานิโต
พฺยสนํ เม อนุปฺปตฺตํ ญาติเภโท ปุเร อหุ
ปพฺพชฺชํ อุปคนฺตฺวาน พฺยสนุปสมายหํ
สตฺตาหาภิรโต ตตฺถ สตฺถุสาสนกมฺยตา
เอกนวุเต อิโต กปฺเป ยมหํ ปพฺพชึ ตทา
ทุคฺคตึ นาภิชานามิ ปพฺพชฺชาย อิทํ ผลํ
สตฺตสฏฺฐิมฺหิโต กปฺเป สตฺต อาสุํ มหีปตี
สุเนกฺขมฺมาติ ญายนฺติ จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ


อิตฺถํ สุทํ อายสฺมา สตฺตาหปพฺพชิโต เถโร อิมา คาถาโย
อภาสิตฺถาติ
สตฺตาหปพฺพชิตตฺเถรสฺส อปทานํ สมตฺตํ
นวมํ พุทฺธุปฏฺฐายิกตฺเถราปทานํ
เวธมฺภินีติ เม นามํ ปิตุ สนฺตํ มมํ ตทา
มม หตฺถํ คเหตฺวาน อุปานยิ มหามุนึ
อิเม มํ อุทฺทิสิยนฺติ พุทฺธา โลกคฺคนายกา
เตหํ อุปฏฺฐิ สกฺกจฺจํ ปสนฺโน เสหิ ปาณิหิ
เอกตฺตึเส อิโต กปฺเป พุทฺเธ ปริจรึ ตทา
ทุคฺคตึ นาภิชานามิ อุปฏฺฐานสฺสิทํ ผลํ
เตวีสมฺหิ อิโต กปฺเป จตุโร อาสุ ขตฺติยา
สมณุปฏฺฐกา นาม จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา พุทฺธุปฏฺฐายิโก เถโร อิมา คาถาโย
อภาสิตฺถาติ
พุทฺธุปฏฺฐายิกตฺเถรสฺส อปทานํ สมตฺตํ




ทสมํ ปุพฺพงฺคมนิยตฺเถราปทานํ
จุลฺลาสีติสหสฺสานิ ปพฺพชิมฺห อกิญฺจนา
เตสํ ปุพฺพงฺคโม อาสึ อุตฺตมตฺถสฺส ปตฺติยา
สราคา สโมหา เจเต วิปฺปสนฺนมนาวิลํ
อุปฏฺฐหึสุ สกฺกจฺจํ ปสนฺนา เสหิ ปาณิหิ
ขีณาสวา วนฺตโทสา กตกิจฺจา อนาสวา
ผรึสุ เมตฺตจิตฺเตน สยมฺภู อปราชิตา
เตสํ อุปฏฺฐหิตฺวาน สมฺพุทฺธานํ ปฏิสฺสโต
มรณญฺจ อนุปฺปตฺตา เทวตฺตญฺจ อคมฺหเส
จตุนวุเต อิโต กปฺเป ยํ สีลมนุปาลยึ
ทุคฺคตึ นาภิชานามิ สญฺญมสฺส อิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปุพฺพงฺคมนิโย เถโร อิมา คาถาโย
อภาสิตฺถาติ
ปุพฺพงฺคมนิยตฺเถรสฺส อปทานํ สมตฺตํ
อุทฺทานํ
ปณฺณํ ผลํ อุคฺคมิโย เอกปุปฺผี จ มาฆโว




อุปฏฺฐาโกปทานญฺจ ปพฺพชฺชา จ อุปฏฺฐิตํ
ปุพฺพงฺคโม จ คาถาโย อฏฺฐตาฬีส กิตฺติตา
ปณฺณทายกวคฺโค เอกูนตึโส

ตึโส จิตกปูชกวคฺโค
ปฐมํ จิตกปูชกตฺเถราปทานํ
อชิโต นาม นาเมน อโหสึ พฺราหฺมโณ ตทา
อาหุตึ ยิฏฺฐุกาโมหํ นานาปุปฺผํ สมานยึ
ชลนฺตํ จิตกํ ทิสฺวา สิขิโน โลกพนฺธุโน
ตญฺจ ปุปฺผํ สมาเนตฺวา จิตเก โอกิรึ อหํ
เอกตฺตึเส อิโต กปฺเป ยํ ปุปฺผมภิปูชยึ
ทุคฺคตึ นาภิชานามิ พุทฺธปูชายิทํ ผลํ
สตฺตวีเส อิโต กปฺเป สตฺตาสุํ มนุชาธิปา
สุปชฺชลิตนามา เต จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา จิตกปูชโก เถโร อิมา คาถาโย
อภาสิตฺถาติ
จิตกปูชกตฺเถรสฺส อปทานํ สมตฺตํ



ทุติยํ ปุปฺผธารกตฺเถราปทานํ
วากจีรธโร อาสึ อชินุตฺตรวาสโน
อภิญฺญา ปญฺจ นิพฺพตฺโต จนฺทสฺส ปริมชฺชโก
วิปสฺสึ โลกปชฺโชตํ ทิสฺวา อภิคตํ มมํ
ปาริฉตฺตกปุปฺผานิ ธาเรสึ สตฺถุโน อหํ
เอกนวุเต อิโต กปฺเป ยํ ปุปฺผมภิธารยึ
ทุคฺคตึ นาภิชานามิ ธารณาย อิทํ ผลํ
สตฺตาสีติมฺหิโต กปฺเป เอโก อาสึ มหีปติ
สมนฺตธรโณ นาม จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปุปฺผธารโก เถโร อิมา คาถาโย
อภาสิตฺถาติ
ปุปฺผธารกตฺเถรสฺส อปทานํ สมตฺตํ
ตติยํ ฉตฺตทายกตฺเถราปทานํ
ปุตฺโต มม ปพฺพชิโต กาสายวสโน ตทา
โส จ พุทฺธตฺตสมฺปตฺโต นิพฺพุโต โลกปูชิโต



วิจินนฺโต สกํ ปุตฺตํ อารามํ ปจฺฉโต มมํ
นิพฺพุตสฺส มหนฺตสฺส จิตกํ อคมาสหํ
ปคฺคยฺห อญฺชลึ ตตฺถ วนฺทิตฺวา จิตกํ อหํ
เสตจฺฉตฺตญฺจ ปคฺคยฺห อาโรเปสึ อหํ ตทา
จตุนวุเต อิโต กปฺเป ยํ ฉตฺตมภิโรปยึ
ทุคฺคตึ นาภิชานามิ ฉตฺตทานสฺสิทํ ผลํ
ปญฺจวีเส อิโต กปฺเป สตฺต อาสุํ ชนาธิปา
มหารหสนามา เต จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ฉตฺตทายโก เถโร อิมา คาถาโย
อภาสิตฺถาติ
ฉตฺตทายกตฺเถรสฺส อปทานํ สมตฺตํ
จตุตฺถํ สทฺทสญฺญกตฺเถราปทานํ
อนุคฺคตมฺหิ อาทิจฺเจ ปสาโท วิปุโล อหุ
พุทฺธเสฏฺฐสฺส โลกมฺหิ ปาตุภาโว มเหสิโน
สทฺทมสฺโสสหํ ตตฺถ น จ ปสฺสามิ ตํ ชินํ
มรณญฺจ อนุปฺปตฺโต พุทฺธสญฺญมนุสฺสรึ




จตุนวุเต อิโต กปฺเป ยํ สญฺญมลภึ ตทา
ทุคฺคตึ นาภิชานามิ พุทฺธปูชายิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สทฺทสญฺญโก เถโร อิมา คาถาโย
อภาสิตฺถาติ
สทฺทสญฺญกตฺเถรสฺส อปทานํ สมตฺตํ
ปญฺจมํ โคสีสนิกฺเขปกตฺเถราปทานํ
อารามทฺวารา นิกฺขมฺม โคสีสํ สนฺถตํ มยา
อนุโภมิ สกํ กมฺมํ ปุพฺพกมฺมสฺสิทํ ผลํ
อาชานิยา วาตชวา สินฺธวา สีฆพาหนา
อนุโภมิ สพฺพเมตํ โคสีสสฺส อิทํ ผลํ
อโห การํ ปรมการํ สุเขตฺเต สุกตํ มยา
สงฺเฆ กตสฺส การสฺส น อญฺญํ กลมคฺฆติ
จตุนวุเต อิโต กปฺเป ยํ สีสํ สนฺถรึ อหํ
ทุคฺคตึ นาภิชานามิ สนฺถรสฺส อิทํ ผลํ
ปญฺจสตฺตติกปฺปมฺหิ สุปติฏฺฐิตนามโก
เอโก อาสึ มหาเตโช จกฺกวตฺติ มหพฺพโล


ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา โคสีสนิกฺเขปโก เถโร อิมา คาถาโย
อภาสิตฺถาติ
โคสีสนิกฺเขปกตฺเถรสฺส อปทานํ สมตฺตํ
ฉฏฺฐํ ปทปูชกตฺเถราปทานํ
ปพฺพเต หิมวนฺตมฺหิ อโหสึ กินฺนโร ตทา
อทฺทสํ วิรชํ พุทฺธํ ปิตรํสีว ภาณุมํ
อุเปโตปิ ตทา พุทฺธํ วิปสฺสึ โลกนายกํ
จนฺทนํ ตครํ วาปิ ปาเท โอสิญฺจหํ ตทา
เอกนวุเต อิโต กปฺเป ยํ ปทํ อภิปูชยึ
ทุคฺคตึ นาภิชานามิ ปทปูชายิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปทปูชโก เถโร อิมา คาถาโย
อภาสิตฺถาติ
ปทปูชกตฺเถรสฺส อปทานํ สมตฺตํ




สตฺตมํ เทสกิตฺติกตฺเถราปทานํ
อุปสาลฺหกนาโมหํ อโหสึ พฺราหฺมโณ ตทา
กานนํ วนโมคยฺห โลกนาถํ นราสภํ
ทิสฺวาน วนฺทิ ปาเทสุ โลกาหุติปฏิคฺคหํ
ปสนฺนจิตฺตํ มํ ญตฺวา พุทฺโธ อนฺตรธายถ
กานนา อภินิกฺขมฺม พุทฺธเสฏฺฐํ อนุสฺสรึ
ตนฺเทสํ กิตฺตยิตฺวาน กปฺปํ สคฺคมฺหิ โมทหํ
เทฺวนวุเต อิโต กปฺเป ยํ เทสมภิกิตฺตยึ
ทุคฺคตึ นาภิชานามิ กิตฺตนาย อิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา เทสกิตฺติโก เถโร อิมา คาถาโย
อภาสิตฺถาติ
เทสกิตฺติกตฺเถรสฺส อปทานํ สมตฺตํ
อฏฺฐมํ สรณคมนิยตฺเถราปทานํ
ปพฺพเต หิมวนฺตมฺหิ อโหสึ ลุทฺทโก ตทา
วิปสฺสึ อทฺทสํ พุทฺธํ โลกเชฏฺฐํ นราสภํ




อุปาสิตฺวาน สมฺพุทฺธํ เวยฺยาวจฺจมกาสหํ
สรณญฺจ อุปาคญฺฉึ ทิปทินฺทสฺส ตาทิโน
เอกนวุเต อิโต กปฺเป ยํ สรณํ อคญฺฉหํ
ทุคฺคตึ นาภิชานามิ สรณาย อิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สรณคมนิโย เถโร อิมา คาถาโย
อภาสิตฺถาติ
สรณคมนิยตฺเถรสฺส อปทานํ สมตฺตํ
นวมํ อมฺพปิณฺฑิยตฺเถราปทานํ
โรมโส นาม นาเมน ทานโว อิติ วิสฺสุโต
อมฺพปิณฺโฑ มยา ทินฺโน วิปสฺสิสฺส มเหสิโน
เอกนวุเต อิโต กปฺเป ยํ อมฺพมททึ ตทา
ทุคฺคตึ นาภิชานามิ อมฺพทานสฺสิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อมฺพปิณฺฑิโย เถโร อิมา คาถาโย
อภาสิตฺถาติ
อมฺพปิณฺฑิยตฺเถรสฺส อปทานํ สมตฺตํ



ทสมํ อนุสํสาวกตฺเถราปทานํ
ปิณฺฑาย จรมานาหํ วิปสฺสึ อทฺทสํ ชินํ
อุลุงฺกภิกฺขํ อทาสึ ทิปทินฺทสฺส ตาทิโน
ปสนฺนจิตฺโต สุมโน อภิวาเทสหํ ตทา
อนุสํสาวยึ พุทฺธํ อุตฺตมตฺถสฺส ปตฺติยา
เอกนวุเต อิโต กปฺเป อนุสํสาวยึ อหํ
ทุคฺคตึ นาภิชานามิ อนุสํสาวนาผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อนุสํสาวโก เถโร อิมา คาถาโย
อภาสิตฺถาติ
อนุสํสาวกตฺเถรสฺส อปทานํ สมตฺตํ
อุทฺทานํ
จิตกํ ปาริฉตฺตญฺจ สทฺทํ โคสีสสนฺถรํ
ปทํ ปเทสํ สรณํ อมฺโพ สํสาวโกปิจ
สตฺตตาฬีสคาถาโย คณิตาโย วิภาวิหิ
จิตกปูชกวคฺโค ตึโส



อถ วคฺคุทฺทานํ
กณิกาโร หตฺถิทโท อาลมฺพนุทกาสนํ
ตุวรํ โถมโก เจว อุกฺเขปํ สีสุปธานํ
ปณฺณโท จิตปูชี จ คาถาโย เจว สพฺพโส
จตฺตาริ จ สตานีห เอกปญฺญาสเมว จ
ปญฺจวีส สตา สพฺพา ทฺวาสตฺตติ ตทุตฺตริ
ตึส สตานํ ปทานํ คณิตา อตฺถทสฺสิภิ
ตติยํ สตกํ สมตฺตํ

เอกตฺตึสติโม ปทุมเกสริยวคฺโค
ปฐมํ ปทุมเกสริยตฺเถราปทานํ
อิสิสงฺเฆ อหํ ปุพฺเพ อาสึ มาตงฺควารโณ
มเหสีนํ ปสาเทน ปทุมเกสรโมกิรึ
ปจฺเจกชินเสฏฺเฐสุ ธุตราเคสุ ตาทิสุ
เตสุ จิตฺตํ ปสาเทตฺวา กปฺปํ สคฺคมฺหิ โมทหํ
เอกนวุเต อิโต กปฺเป เกสรํ โอกิรึ ตทา
ทุคฺคตึ นาภิชานามิ พุทฺธปูชายิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ



อิตฺถํ สุทํ อายสฺมา ปทุมเกสริโย เถโร อิมา คาถาโย
อภาสิตฺถาติ
ปทุมเกสริยตฺเถรสฺส อปทานํ สมตฺตํ
ทุติยํ สพฺพคนฺธิยตฺเถราปทานํ
คนฺธมาลํ มยา ทินฺนํ วิปสฺสิสฺส มเหสิโน
อทาสึ อุชุภูตสฺส โกเสยฺยวตฺถมุตฺตมํ
เอกนวุเต อิโต กปฺเป ยํ คนฺธมททึ ตทา
ทุคฺคตึ นาภิชานามิ คนฺธทานสฺสิทํ ผลํ
อิโต ปณฺณรเส กปฺเป สุเวโล นาม ขตฺติโย
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สพฺพคนฺธิโย เถโร อิมา คาถาโย
อภาสิตฺถาติ
สพฺพคนฺธิยตฺเถรสฺส อปทานํ สมตฺตํ
ตติยํ ปรมนฺนทายกตฺเถราปทานํ
กณิการํว โชตนฺตํ อุทยนฺตํว ภาณุมํ
วิปสฺสึ อทฺทสํ พุทฺธํ โลกเชฏฺฐํ นราสภํ



อญฺชลึ ปคฺคเหตฺวาน อภิเนสึ สกํ ฆรํ
อภิเนตฺวาน สมฺพุทฺธํ ปรมนฺนมทาสหํ
เอกนวุเต อิโต กปฺเป ปรมนฺนมทึ ตทา
ทุคฺคตึ นาภิชานามิ ปรมนฺนสฺสิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปรมนฺนทายโก เถโร อิมา คาถาโย
อภาสิตฺถาติ
ปรมนฺนทายกตฺเถรสฺส อปทานํ สมตฺตํ
จตุตฺถํ ธมฺมสญฺญกตฺเถราปทานํ
วิปสฺสิโน ภควโต มหาโพธิมโห อหุ
รุกฺขฏฺฐสฺเสว สมฺพุทฺโธ โลกเชฏฺโฐ นราสโภ
ภควา ตมฺหิ สมเย ภิกฺขุสงฺฆปุรกฺขโต
จตุสจฺจํ ปกาเสติ วาจาสภิมุทีรยํ
สงฺขิตฺเตน จ เทเสนฺโต วิตฺถาเรน จ เทสยิ
วิวฏจฺฉโท สมฺพุทฺโธ นิพฺพาเปสิ มหาชนํ
ตสฺสาหํ ธมฺมํ สุตฺวาน โลกเชฏฺฐสฺส ตาทิโน
วนฺทิตฺวา สตฺถุโน ปาเท ปกฺกามิ อุตฺตรามุโข




เอกนวุเต อิโต กปฺเป ยํ ธมฺมมสุณึ ตทา
ทุคฺคตึ นาภิชานามิ ธมฺมสฺสวนสฺสิทํ ผลํ
เตตฺตึสมฺหิ อิโต กปฺเป เอโก อาสิ มหีปติ
สุตวา นาม นาเมน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ธมฺมสญฺญโก เถโร อิมา คาถาโย
อภาสิตฺถาติ
ธมฺมสญฺญกตฺเถรสฺส อปทานํ สมตฺตํ
ปญฺจมํ ผลทายกตฺเถราปทานํ
ภาคีรสีนทีตีเร อโหสิ อสฺสโม ตทา
ตมหํ อสฺสมาคญฺฉึ ผลหตฺโถ อเสกฺขวา
วิปสฺสึ ตตฺถ อทฺทกฺขึ ปีตรํสีว ภาณุมํ
ยํ เม อตฺถิ ผลํ สพฺพํ อทาสึ สตฺถุโน อหํ
เอกนวุเต อิโต กปฺเป ยํ ผลํ อททึ ตทา
ทุคฺคตึ นาภิชานามิ ผลทานสฺสิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ




อิตฺถํ สุทํ อายสฺมา ผลทายโก เถโร อิมา คาถาโย
อภาสิตฺถาติ
ผลทายกตฺเถรสฺส อปทานํ สมตฺตํ
ฉฏฺฐํ สมฺปสาทิกตฺเถราปทานํ
นโม เต พุทฺธวีรตฺถุ วิปฺปมุตฺโตสิ สพฺพธิ
พฺยสนมฺหิ อนุปฺปตฺโต ตสฺส เม สรณํ ภว
สิทฺธตฺโถ ตสฺส พฺยากาสิ โลเก อปฺปฏิปุคฺคโล
มโหทธิสโม สงฺโฆ อปฺปเมยฺโย อนุตฺตโร
ตตฺถ ตฺวํ วิรเช เขตฺเต อนนฺตผลทายเก
สงฺเฆ จิตฺตํ ปสาเทหิ สุวีชํ วาปิ โรปย
อิทํ วตฺวาน สพฺพญฺญู โลกเชฏฺโฐ นราสโภ
มเมวํ อนุสาสิตฺวา เวหาสตลมุคฺคมิ
อจิรํ คตมตฺตมฺหิ สพฺพญฺญุมฺหิ นราสเภ
มรณํ สมนุปฺปตฺโต ตุสิตํ อุปปชฺชหํ
ตทาหํ วิรเช เขตฺเต อนนฺตผลทายเก
สงฺเฆ จิตฺตํ ปสาเทตฺวา กปฺปํ สคฺคมฺหิ โมทหํ
จตุนวุเต อิโต กปฺเป ปสาทมลภึ ตทา
ทุคฺคตึ นาภิชานามิ ปสาทสฺส อิทํ ผลํ





ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สมฺปสาทิโก เถโร อิมา คาถาโย
อภาสิตฺถาติ
สมฺปสาทิกตฺเถรสฺส อปทานํ สมตฺตํ
สตฺตมํ อารามทายกตฺเถราปทานํ
สิทฺธตฺถสฺส ภควโต อาราโม โรปิโต มม
สีตจฺฉาเยสุ รุกฺเขสุ อุปาสนฺเตสุ ปกฺขิสุ
อทฺทสํ วิรชํ พุทฺธํ อาหุตีนํ ปฏิคฺคหํ
อารามํ อตินาเมสึ โลกเชฏฺฐํ นราสภํ
หฏฺโฐ หฏฺเฐน จิตฺเตน ผลํ ปุปฺผญฺจทาสหํ
ตโต ชาตปฺปสาโท จ ตํ ทานํ ปริณามยึ
พุทฺธสฺส ยมิทํ ทาสึ วิปฺปสนฺเนน เจตสา
ภเว นิพฺพตฺตมานมฺหิ นิพฺพตฺตติ ผลํ มม
จตุนวุเต อิโต กปฺเป ยํ อารามมทํ ตทา
ทุคฺคตึ นาภิชานามิ อารามสฺส อิทํ ผลํ
สตฺตตึเส อิโต กปฺเป สตฺตาสุํ มุทุสีตลา
สตฺตรตนสมฺปนฺนา จกฺกวตฺตี มหพฺพลา





ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อารามทายโก เถโร อิมา คาถาโย
อภาสิตฺถาติ
อารามทายกตฺเถรสฺส อปทานํ สมตฺตํ
อฏฺฐมํ อนุเลปทายกตฺเถราปทานํ
อตฺถทสฺสิสฺส มุนิโน อทฺทสํ สาวกํ อหํ
นวกมฺมํ กโรนฺตสฺส สีมาย อุปคญฺฉหํ
นิฏฺฐิเต นวกมฺเม จ อนุเลปํ อทาสหํ
ปสนฺนจิตฺโต สุมโน ปุญฺญกฺเขตฺเต อนุตฺตเร
อฏฺฐารเส กปฺปสเต ยํ กมฺมมกรึ ตทา
ทุคฺคตึ นาภิชานามิ อนุเลปสฺสิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อนุเลปทายโก เถโร อิมา คาถาโย
อภาสิตฺถาติ
อนุเลปทายกตฺเถรสฺส อปทานํ สมตฺตํ


นวมํ พุทฺธสญฺญิกตฺเถราปทานํ
อุเทนฺตํ สตรํสีว ปีตรํสีว ภาณุมํ
วนนฺตรคตํ สนฺตํ โลกเชฏฺฐํ นราสภํ
อทฺทสํ สุปินนฺเตน สิทฺธตฺถํ โลกนายกํ
ตตฺถ จิตฺตํ ปสาเทตฺวา สุคตึ อุปปชฺชหํ
จตุนวุเต อิโต กปฺเป ยํ สญฺญมลภึ ตทา
ทุคฺคตึ นาภิชานามิ พุทฺธสญฺญายิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา พุทฺธสญฺญิโก เถโร อิมา คาถาโย
อภาสิตฺถาติ
พุทฺธสญฺญิกตฺเถรสฺส อปทานํ สมตฺตํ
ทสมํ ปพฺภารทายกตฺเถราปทานํ
ปิยทสฺสิโน ภควโต ปพฺภาโร โสธิโต มยา
ฆฏกญฺจ อุปฏฺฐาสึ ปริโภคาย ตาทิโน
ตํ เม พุทฺโธ วิยากาสิ ปิยทสฺสี มหามุนิ
สหสฺสกณฺโฑ สตเคณฺฑุ ธชาลุ หริตามโย



นิพฺพตฺติสฺสติ โส ยูโป รตนญฺจ อนปฺปกํ
ปพฺภารทานํ ทตฺวาน กปฺปํ สคฺคมฺหิ โมทหํ
อิโต พตฺตึสกปฺปมฺหิ สุพุทฺโธ นาม ขตฺติโย
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปพฺภารทายโก เถโร อิมา คาถาโย
อภาสิตฺถาติ
ปพฺภารทายกตฺเถรสฺส อปทานํ สมตฺตํ
อุทฺทานํ
เกสรํ คนฺธมนฺนญฺจ ธมฺมสญฺญาผเลน จ
ปสาทารามทายี จ เลปโก พุทฺธสญฺญิโก
ปพฺภารโท จ คาถาโย เอกปญฺญาส กิตฺติตา
ปทุมเกสริยวคฺโค เอกตฺตึสติโม




พตฺตึโส อารกฺขทายกวคฺโค
ปฐมํ อารกฺขทายกตฺเถราปทานํ
ธมฺมทสฺสิสฺส มุนิโน วติ การาปิตา มยา
อารกฺโข จ มยา ทินฺโน ทิปทินฺทสฺส ตาทิโน
อฏฺฐารเส กปฺปสเต ยํ กมฺมมกรึ ตทา
เตน กมฺมาวเสเสน ปตฺโต เม อาสวกฺขโย
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อารกฺขทายโก เถโร อิมา คาถาโย
อภาสิตฺถาติ
อารกฺขทายกตฺเถรสฺส อปทานํ สมตฺตํ
ทุติยํ โภชนทายกตฺเถราปทานํ
สุชาโต สาลลฏฺฐีว โสภญฺชนํ อิวุคฺคโต
อินฺทลฏฺฐีริวากาเส วิโรจติ สทา ชิโน
ตสฺส เทวาติเทวสฺส เวสฺสภุสฺส มเหสิโน
อทาสึ โภชนมหํ วิปฺปสนฺเนน เจตสา
ตํ เม พุทฺโธ อนุโมทิ สยมฺภู อปราชิโต
ภเว นิพฺพตฺตมานมฺหิ ผลํ นิพฺพตฺตตุ ตว



เอกตฺตึเส อิโต กปฺเป ยํ ทานมททึ ตทา
ทุคฺคตึ นาภิชานามิ โภชนสฺส อิทํ ผลํ
ปญฺจวีเส อิโต กปฺเป เอโก อาสึ อมิตฺตโก
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา โภชนทายโก เถโร อิมา คาถาโย
อภาสิตฺถาติ
โภชนทายกตฺเถรสฺส อปทานํ สมตฺตํ
ตติยํ คตสญฺญกตฺเถราปทานํ
อากาเสว ปทํ นตฺถิ อมฺพเร อนิลญฺชเส
สิทฺธตฺถํ ชินมทฺทกฺขึ คจฺฉนฺตํ ติทิวงฺคณํ
อนิเลเนริตํ ทิสฺวา สมฺมาสมฺพุทฺธจีวรํ
วิตฺติ เม ปาหุนา ตาว ทิสฺวาน คมนํ มุเน
จตุนวุเต อิโต กปฺเป ยํ สญฺญมลภึ ตทา
ทุคฺคตึ นาภิชานามิ พุทฺธสญฺญายิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ




อิตฺถํ สุทํ อายสฺมา คตสญฺญโก เถโร อิมา คาถาโย
อภาสิตฺถาติ
คตสญฺญกตฺเถรสฺส อปทานํ สมตฺตํ
จตุตฺถํ สตฺตปทุมิยตฺเถราปทานํ
นทีกูเล วสามหํ เนสาโท นาม พฺราหฺมโณ
สตฺตปตฺเตหิ ปุปฺเผหิ สมฺมชฺชิตฺวาน อสฺสมํ
สุวณฺณวณฺณํ สมฺพุทฺธํ สิทฺธตฺถํ โลกนายกํ
ทิสฺวา วเนน คจฺฉนฺตํ หาโส เม อุปปชฺชถ
ปจฺจุคฺคนฺตฺวาน สมฺพุทฺธํ โลกเชฏฺฐํ นราสภํ
อสฺสมํ อตินาเมตฺวา ชลชคฺเคหิ โอกิรึ
จตุนวุเต อิโต กปฺเป ยํ ปุปฺผมภิปูชยึ
ทุคฺคตึ นาภิชานามิ พุทฺธปูชายิทํ ผลํ
อิโต เต สตฺตเม กปฺเป จตุโร ปาทปาวรา
สตฺตรตนสมฺปนฺนา จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สตฺตปทุมิโย เถโร อิมา คาถาโย
อภาสิตฺถาติ
สตฺตปทุมิยตฺเถรสฺส อปทานํ สมตฺตํ



ปญฺจมํ ปุปฺผาสนทายกตฺเถราปทานํ
สุวณฺณวณฺณํ สมฺพุทฺธํ สตรํสีว ภาณุมํ
อวิทูเรน คจฺฉนฺตํ สิทฺธตฺถํ อปราชิตํ
ตสฺส ปจฺจุคฺคมิตฺวาน ปเวเสตฺวาน อสฺสมํ
ปุปฺผาสนํ มยา ทินฺนํ วิปฺปสนฺเนน เจตสา
อญฺชลึ ปคฺคเหตฺวาน เวทชาโต ตทา อหํ
พุทฺเธ จิตฺตํ ปสาเทตฺวา กมฺมนฺตํ ปริณามยึ
ยํ เม อตฺถิ กตํ ปุญฺญํ สยมฺภุํ อปราชิตํ
สพฺเพน เตน กุสเลน วิมโล โหมิ สาสเน
จตุนวุเต อิโต กปฺเป ปุปฺผาสนมทํ ตทา
ทุคฺคตึ นาภิชานามิ ปุปฺผาสนสฺสิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปุปฺผาสนทายโก เถโร อิมา คาถาโย
อภาสิตฺถาติ
ปุปฺผาสนทายกตฺเถรสฺส อปทานํ สมตฺตํ
ฉฏฺฐํ อาสนตฺถวิกตฺเถราปทานํ
เจติยํ อุตฺตมํ นาม สิขิโน โลกพนฺธุโน
อรญฺเญ อิริเณ วิวเน อนฺวาหิณฺฑามหํ ตทา




ปวนา นิกฺขมนฺเตน ทิฏฺฐํ สีหาสนํ มยา
เอกํสํ อญฺชลึ กตฺวา สนฺถวึ โลกนายกํ
ทิวสภาคํ ถวิตฺวาน พุทฺธํ โลกคฺคนายกํ
หฏฺโฐ หฏฺเฐน จิตฺเตน อิมํ วาจมุทีรยึ
นโม เต ปุริสาชญฺญ นโม เต ปุริสุตฺตม
สพฺพญฺญูสิ มหาวีร โลกเชฏฺฐ นราสภ
อภิตฺถวิตฺวา สิขินํ นิมิตฺตกรเณนหํ
อาสนํ อภิวาเทตฺวา ปกฺกามึ อุตฺตรามุโข
เอกตฺตึเส อิโต กปฺเป ยํ ถวึ วทตํ วรํ
ทุคฺคตึ นาภิชานามิ โถมนาย อิทํ ผลํ
สตฺตวีเส อิโต กปฺเป อตุลฺยา สตฺต อาสุ เต
สตฺตรตนสมฺปนฺนา จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อาสนตฺถวิโก เถโร อิมา คาถาโย
อภาสิตฺถาติ
อาสนตฺถวิกตฺเถรสฺส อปทานํ สมตฺตํ
สตฺตมํ สทฺทสญฺญกตฺเถราปทานํ
สุทสฺสโน มหาวีโร เทเสติ อมตํ ปทํ
ปริวุโต สาวเกหิ วสติ ฆรมุตฺตเม



ตาย วาจาย มธุราย สงฺคณฺหาติ มหาชนํ
โฆโส จ วิปุโล อาสิ อาสิ โส เทวมานุเส
นิคฺโฆสสทฺทํ สุตฺวาน สิทฺธตฺถสฺส มเหสิโน
สทฺเท จิตฺตํ ปสาเทตฺวา อวนฺทึ โลกนายกํ
จตุนวุเต อิโต กปฺเป ยํ สญฺญมลภึ ตทา
ทุคฺคตึ นาภิชานามิ พุทฺธสญฺญายิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สทฺทสญฺญโก เถโร อิมา คาถาโย
อภาสิตฺถาติ
สทฺทสญฺญกตฺเถรสฺส อปทานํ สมตฺตํ
อฏฺฐมํ ติรํสิยตฺเถราปทานํ
เกสรึ อภิชาตํว อคฺคิกฺขนฺธํว ปพฺพเต
โอภาเสนฺตํ ทิสาสินฺนํ สิทฺธตฺถํ ปพฺพตนฺตเร
สุริยสฺส จ อาโลกํ จนฺทาโลกํ ตเถว จ
พุทฺธาโลกญฺจ ทิสฺวาน ปีติ เม อุปปชฺชถ
ตโย อาโลเก ทิสฺวาน ทิสฺวาน สาวกุตฺตมํ
เอกํสํ อชินํ กตฺวา สนฺถวึ โลกนายกํ




ตโย หิ อาโลกกรา โลเก โลกตโมนุทา
จนฺโท จ สุริโย จาปิ พุทฺโธ จ โลกนายโก
อุปมํ อุปทสฺเสตฺวา กิตฺติโต เม มหามุนิ
พุทฺธสฺส วณฺณํ กิตฺเตตฺวา กปฺปํ สคฺคมฺหิ โมทหํ
จตุนวุเต อิโต กปฺเป ยํ พุทฺธมภิกิตฺตยึ
ทุคฺคตึ นาภิชานามิ กิตฺตนาย อิทํ ผลํ
เอกสฏฺฐิมฺหิโต กปฺเป เอโก ญาณวโร อหุ
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ติรํสิโย เถโร อิมา คาถาโย
อภาสิตฺถาติ
ติรํสิยตฺเถรสฺส อปทานํ สมตฺตํ
นวมํ นาลิปุปฺผิยตฺเถราปทานํ
สินฺธุยา นทิยา ตีเร อโหสึ กสฺสโก ตทา
ปรกมฺมายเน ยุตฺโต ปรภตฺตํ อปสฺสิโต
สินฺธธ อนุจรนฺโตหํ สิทฺธตฺถํ ชินมทฺทสํ
สมาธินา นิสินฺนํ จ สตฺตปตฺตํว ปุปฺผิตํ



สตฺตกํ นาลิปุปฺผานิ วณฺเฏ เฉตฺวานหนฺตทา
มตฺถเก อภิโรเปสึ พุทฺธสฺสาทิจฺจพนฺธุโน
สุวณฺณวณฺณํ สมฺพุทฺธํ อนุกูเล สมาหิตํ
ติธาปฺปภินฺนํ มาตงฺคํ กุญฺชรํว ทุราสทํ
ตมหํ อุปคนฺตฺวาน นิปกํ ภาวิตินฺทฺริยํ
อญฺชลึ ปคฺคเหตฺวาน อวนฺทึ สตฺถุโน อหํ
จตุนวุเต อิโต กปฺเป ยํ ปุปฺผมภิปูชยึ
ทุคฺคตึ นาภิชานามิ พุทฺธปูชายิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา นาลิปุปฺผิโย เถโร อิมา คาถาโย
อภาสิตฺถาติ
นาลิปุปฺผิยตฺเถรสฺส อปทานํ สมตฺตํ
ทสมํ กุมุทมาลิยตฺเถราปทานํ
อุสภํ ปวรํ วีรํ มเหสึ วิชิตาวินํ
วิปสฺสินํ มหาวีรํ อภิชาตํว เกสรึ
รถิยํ ปฏิปชฺชนฺตํ อาหุตีนํ ปฏิคฺคหํ
คเหตฺวา กุมุทํ มาลํ พุทฺธเสฏฺฐํ สโมกิรึ


เอกนวุเต อิโต กปฺเป ยํ ปุปฺผมภิปูชยึ
ทุคฺคตึ นาภิชานามิ พุทฺธปูชายิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา กุมุทมาลิโย เถโร อิมา คาถาโย
อภาสิตฺถาติ
กุมุทมาลิยตฺเถรสฺส อปทานํ สมตฺตํ
อุทฺทานํ
อารกฺขโท โภชนโท คตสญฺญี ปทุมิโก
ปุปฺผาสนิ สนฺถวิโก สทฺทสญฺญี ติรํสิโย
นาลิโก กุมุที เจว สตฺตปญฺญาส คาถกา
อารกฺขทายกวคฺโค พตฺตึโส



เตตฺตึโส อุมฺมาปุปฺผิยวคฺโค
ปฐมํ อุมฺมาปุปฺผิยตฺเถราปทานํ
สมาหิตํ สมาปนฺนํ สิทฺธตฺถมปราชิตํ
สมาธินา อุปวิฏฺฐํ อทฺทสาสึ นรุตฺตมํ
อุมฺมาปุปฺผํ คเหตฺวาน พุทฺธสฺส อภิปูชยึ
สพฺเพ ปุปฺผา เอกสีสา อุทฺธํวณฺฏา อโธมุขา
สุจิตฺตา วิย ติฏฺฐนฺเต อากาเส ปุปฺผสนฺถรา
เตน จิตฺตปฺปสาเทน ตุสิตํ อุปปชฺชหํ
จตุนวุเต อิโต กปฺเป ยํ ปุปฺผมภิปูชยึ
ทุคฺคตึ นาภิชานามิ พุทฺธปูชายิทํ ผลํ
ปญฺจปญฺญาสิโต กปฺเป เอโก อาสิ มหีปติ
สมนฺตฉทโน นาม จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อุมฺมาปุปฺผิโย เถโร อิมา คาถาโย
อภาสิตฺถาติ
อุมฺมาปุปฺผิยตฺเถรสฺส อปทานํ สมตฺตํ



ทุติยํ ปุฬินปูชกตฺเถราปทานํ
กกุธํ วิลสนฺตํว นิสภาชานิยํ ยถา
โอสธีว วิโรจนฺตํ โอภาสนฺตํ นราสภํ
อญฺชลึ ปคฺคเหตฺวาน อวนฺทึ สตฺถุโน อหํ
สตฺถารํ ปริวณฺเณสึ สกกมฺเมน โตสยึ
สุสุทฺธํ ปุฬินํ คยฺหํ คตมคฺเค สโมกิรึ
อุจฺฉงฺเคน คเหตฺวาน วิปสฺสิสฺส มเหสิโน
ตโต อุปฑฺฒปุฬินํ วิปฺปสนฺเนน เจตสา
ทิวาวิหาเร โอสิญฺจึ ทิปทินฺทสฺส ตาทิโน
เอกนวุเต อิโต กปฺเป ปุฬินํ ยํ อสิญฺจิหํ
ทุคฺคตึ นาภิชานามิ ปุฬินสฺส อิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปุฬินปูชโก เถโร อิมา คาถาโย
อภาสิตฺถาติ
ปุฬินปูชกตฺเถรสฺส อปทานํ สมตฺตํ
ตติยํ หาสชนกตฺเถราปทานํ
ทุมคฺเค ปํสุกูลิกํ ลคฺคํ ทิสฺวาน สตฺถุโน
อญฺชลึ ปคฺคเหตฺวาน ภิยฺโย อุจฺจาริตํ มยา



ทูรโต ปฏิทิสฺวาน หาโส เม อุปปชฺชถ
อญฺชลึ ปคฺคเหตฺวาน ภิยฺโย จิตฺตํ ปสาทยึ
เอกนวุเต อิโต กปฺเป ยํ สญฺญมลภึ ตทา
ทุคฺคตึ นาภิชานามิ พุทฺธสญฺญายิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา หาสชนโก เถโร อิมา คาถาโย
อภาสิตฺถาติ
หาสชนกตฺเถรสฺส อปทานํ สมตฺตํ
จตุตฺถํ ยญฺญสามิกตฺเถราปทานํ
ชาติยา สตฺตวสฺโสหํ อโหสึ มนฺตปารคู
กุลวํสํ อธาเรสึ ยญฺโญ อุสฺสาปิโต มยา
จุลฺลาสีติสหสฺสานิ ปสู หญฺญนฺติ เม ตทา
สารสฺมึ หิ อุปนีตานิ ยญฺญตฺถาย อุปฏฺฐิตา
อุกฺกามุโข ปหฏฺโฐว ขทิรงฺคารสนฺนิโภ
อุทยนฺโตว สุริโย ปุณฺณมาเยว จนฺทิมา
สิทฺธตฺโถ สพฺพสิทฺธตฺโถ ติโลกมหิโตหิโต
อุปคนฺตฺวาน สมฺพุทฺโธ อิทํ วจนมพฺรวิ




อหึสา สพฺพปาณานํ กุมาร มม รุจฺจติ
เถยฺยา จ อติจารา จ มชฺชปานา จ อารติ
รติ จ สมจริยาย พาหุสจฺจํ กตญฺญุตา
ทิฏฺเฐ ธมฺเม ปรตฺถ จ ธมฺมา เอเต ปสํสิยา
เอเต ธมฺเม ภาวยิตฺวา สพฺพสตฺตหิเต รโต
พุทฺเธ จิตฺตํ ปสาเทตฺวา ภาเวหิ มคฺคมุตฺตมํ
อิทํ วตฺวาน สพฺพญฺญู โลกเชฏฺโฐ นราสโภ
มเมวํ อนุสาสิตฺวา เวหาสํ อุคฺคโต คโต
ปุพฺเพ จิตฺตํ วิโสเธตฺวา ปจฺฉา จิตฺตํ ปสาทยึ
เตน จิตฺตปฺปสาเทน ตุสิตํ อุปปชฺชหํ
จตุนวุเต อิโต กปฺเป ยทา จิตฺตํ ปสาทยึ
ทุคฺคตึ นาภิชานามิ พุทฺธสญฺญายิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ยญฺญสามิโก เถโร อิมา คาถาโย
อภาสิตฺถาติ
ยญฺญสามิกตฺเถรสฺส อปทานํ สมตฺตํ
ปญฺจมํ นิมิตฺตสญฺญกตฺเถราปทานํ
จนฺทภาคานทีตีเร วสามิ อสฺสเม อหํ
สุวณฺณมิคมทฺทกฺขึ จรนฺตํ วิวเน อหํ



มิเค จิตฺตํ ปสาเทตฺวา โลกเชฏฺฐํ อนุสฺสรึ
เตน จิตฺตปฺปสาเทน อญฺเญ พุทฺเธ อนุสฺสรึ
อพฺภตีตา จ เย พุทฺธา วตฺตมานา อนาคตา
เอวเมว วิโรจนฺติ มิคราชาว เต ตโย
จตุนวุเต อิโต กปฺเป ยํ สญฺญมลภึ ตทา
ทุคฺคตึ นาภิชานามิ พุทฺธสญฺญายิทํ ผลํ
สตฺตวีเส อิโต กปฺเป เอโก อาสิ มหีปติ
อรญฺญสตฺโต นาเมน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา นิมิตฺตสญฺญโก เถโร อิมา คาถาโย
อภาสิตฺถาติ
นิมิตฺตสญฺญกตฺเถรสฺส อปทานํ สมตฺตํ
ฉฏฺฐํ อนฺนสํสาวกตฺเถราปทานํ
สุวณฺณวณฺณํ สมฺพุทฺธํ คจฺฉนฺตํ อนฺตราปเณ
กญฺจนคฺฆิยสงฺกาสํ พตฺตึสวรลกฺขณํ
สิทฺธตฺถํ สพฺพสิทฺธตฺถํ อเนญฺชํ อปราชิตํ
สมฺพุทฺธํ อตินาเมตฺวา โภชยึ ตํ มหามุนึ



มุนิ การุณิโก โลเก โอภาสยิ มมํ ตทา
พุทฺเธ จิตฺตํ ปสาเทตฺวา กปฺปํ สคฺคมฺหิ โมทหํ
จตุนวุเต อิโต กปฺเป ยํ ทานมททึ ตทา
ทุคฺคตึ นาภิชานามิ ภิกฺขทานสฺสิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อนฺนสํสาวโก เถโร อิมา คาถาโย
อภาสิตฺถาติ
อนฺนสํสาวกตฺเถรสฺส อปทานํ สมตฺตํ
สตฺตมํ นิคฺคุณฺฑิปุปฺผิยตฺเถราปทานํ
ยทา เทโว เทวกายา จวติ อายุสงฺขยา
ตโย สทฺทา นิจฺฉรนฺติ เทวานํ อนุโมทตํ
อิโต โภ สุคตึ คจฺฉ มนุสฺสานํ สหพฺยตํ
มนุสฺสภูโต สทฺธมฺเม ลภ สทฺธํ อนุตฺตรํ
สา เต สทฺธา นิวิฏฺฐสฺส มูลชาตา ปติฏฺฐิตา
ยาวชีวํ อสํหิรา สทฺธมฺเม สุปเวทิเต
กาเยน กุสลํ กตฺวา วาจาย กุสลํ พหุํ
มนสา กุสลํ กตฺวา อพฺยาปชฺฌํ นิรูปธึ


ตโต โอปธิกํ ปุญฺญํ กตฺวา ทาเนน ตํ พหุํ
อญฺเญ ปวเร สทฺธมฺเม พฺรหฺมจริเย นิเวสย
อิมาย อนุกมฺปาย เทวเทวํ ยถา วิทู
จวนฺตํ อนุโมทนฺติ เอหิ เทว ปุนปฺปุนํ
สํวิคฺโคหํ ตทา อาสึ เทวสงฺเฆ สมาคเต
กํสุ นาม อหํ โยนึ คมิสฺสามิ อิโต จุโต
มม สํเวคมญฺญาย สมโณ ภาวิตินฺทฺริโย
มมุทฺธริตุกาโม โส อาคจฺฉิ มม สนฺติกํ
สุมโน นาม นาเมน ปทุมุตฺตรสาวโก
อตฺถธมฺมานุสาสิตฺวา สํเวเชสิ มมนฺตทา
ทฺวาทสมํ ภาณวารํ
ตสฺสาหํ วจนํ สุตฺวา พุทฺเธ จิตฺตํ ปสาทยึ
ตํ ธีรํ อภิวาเทตฺวา ตตฺถ กาลํ กโต อหํ
อุปปชฺชึ ส ตตฺเถว สุกฺกมูเลน โจทิโต
วสนฺโต มาตุกุจฺฉิมฺหิ ปุน ธาเรตุ มาตุยา
ตมฺหา กายา จวิตฺวาน ติทเส อุปปชฺชหํ
เอตฺถนฺตเร น ปสฺสามิ โทมนสฺสํ อหํ ตทา
ตาวตึสา จวิตฺวาน มาตุกุจฺฉึ สโมกฺกมึ
นิกฺขมิตฺวาน กิจฺฉิมฺหา กิญฺจิ ทุกฺขํ อชานิหํ




ชาติยา สตฺตวสฺเสน อารามํ ปาวิสึ อหํ
โคตมสฺส ภควโต สกฺยปุตฺตสฺส ตาทิโน
วิตฺถาริเก ปาวจเน พาหุชญฺญมฺหิ สาสเน
อทฺทสํ สาสนํ กาเร ภิกฺขโว ตตฺถ สตฺถุโน
สาวตฺถิ นาม นครํ ราชา ตตฺถาสิ โกสโล
รเถน นาคยุตฺเตน อุเปสิ โพธิมุตฺตมํ
ตสฺสาหํ นาคํ ทิสฺวาน ปุพฺพกมฺมํ อนุสฺสรึ
อญฺชลึ ปคฺคเหตฺวาน สมยํ อคมาสหํ
ชาติยา สตฺตวสฺโสว ปพฺพชึ อนคาริยํ
โย โส พุทฺธํ อุปฏฺฐาสิ อานนฺโท นาม สาวโก
คติมา ธิติมา เจว สติมา จ พหุสฺสุโต
รญฺโญ จิตฺตํ ปสาเทนฺโต นิยฺยาเทสิ มหาชุติ
ตสฺสาหํ ธมฺมํ สุตฺวาน ปุพฺพกมฺมํ อนุสฺสรึ
ตตฺเถว ฐิตโก สนฺโต อรหตฺตํ อปาปุณึ
เอกํสํ จีวรํ กตฺวา สิเร กตฺวาน อญฺชลึ
สมฺพุทฺธํ อภิวาเทตฺวา อิมํ วาจํ อุทีรยึ
ปทุมุตฺตรพุทฺธสฺส ทิปทินฺทสฺส ตาทิโน
นิคุณฺฑิปุปฺผํ ปคฺคยฺห สีหาสเน ฐเปสหํ
เตน กมฺเมน ทิปทินฺท โลกเชฏฺฐ นราสภ
ปตฺโตมฺหิ อจลํ ฐานํ หิตฺวา ชยปราชยํ



ปญฺจวีสสหสฺสมฺหิ กปฺปานํ มนุชาธิปา
อพฺพุทนิรพฺพุทานิ อฏฺฐฏฺฐาสึสุ ขตฺติยา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา นิคฺคุณฺฑิปุปฺผิโย เถโร อิมา คาถาโย
อภาสิตฺถาติ
นิคฺคุณฺฑิปุปฺผิยตฺเถรสฺส อปทานํ สมตฺตํ
อฏฺฐมํ สุมนาเวฬิยตฺเถราปทานํ
เวสฺสภุสฺส ภควโต โลกเชฏฺฐสฺส ตาทิโน
สพฺเพ ชนา สมาคมฺม มหาปูชํ กโรนฺติ เต
สุธาย ปิณฺฑํ กตฺวาน อาเวฬํ สุมนายหํ
สีหาสนสฺส ปุรโต อภิโรเปสหํ ตทา
สพฺเพ ชนา สมาคมฺม เปกฺขนฺติ ปุปฺผมุตฺตมํ
เกนิทํ ปูชิตํ ปุปฺผํ พุทฺธเสฏฺฐสฺส ตาทิโน
เตน จิตฺตปฺปสาเทน นิมฺมานํ อุปปชฺชหํ
อนุโภมิ สกํ กมฺมํ ปุพฺเพ สุกตมตฺตโน
ยํ ยํ โยนูปปชฺชามิ เทวตฺตํ อถ มานุสํ
สพฺเพสานํ ปิโย โหมิ ปุปฺผปูชายิทํ ผลํ



นาภิชานามิ กาเยน วาจาย อุท เจตสา
สํยตานํ ตปสฺสีนํ กตํ อุปฏฺฐาหิตํ มยา
เตน สุจริเตนาหํ จิตฺตสฺส ปณิธีหิ จ
สพฺเพสํ ปูชิโต โหมิ อนกฺโกสสฺสิทํ ผลํ
เอกตฺตึเส อิโต กปฺเป ยํ ปุปฺผมภิปูชยึ
ทุคฺคตึ นาภิชานามิ พุทฺธปูชายิทํ ผลํ
อิโต เอกาทเส กปฺเป สหสฺสาโรสิ ขตฺติโย
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สุมนาเวฬิโย เถโร อิมา คาถาโย
อภาสิตฺถาติ
สุมนาเวฬิยตฺเถรสฺส อปทานํ สมตฺตํ
นวมํ ปุปฺผฉตฺติยตฺเถราปทานํ
สิทฺธตฺถสฺส ภควโต โลกเชฏฺฐสฺส ตาทิโน
สจฺจํ ปกาสยนฺตสฺส นิพฺพาเปนฺตสฺส ปาณิโน
ชลชํ อาหริตฺวาน สตฺตปตฺตํ มโนรมํ
ปุปฺผสฺส ฉตฺตํ กตฺวาน พุทฺธสฺส อภิโรปยึ


สิทฺธตฺโถ จ โลกวิทู อาหุตีนํ ปฏิคฺคโห
ภิกฺขุสงฺเฆ ฐิโต สตฺถา อิมํ คาถํ อภาสถ
โย เม จิตฺตํ ปสาเทตฺวา ปุปฺผฉตฺตํ อธารยิ
เตน จิตฺตปฺปสาเทน ทุคฺคตึ โส น คจฺฉติ
อิทํ วตฺวาน สมฺพุทฺโธ สิทฺธตฺโถ โลกนายโก
อุยฺโยเชตฺวาน ปริสํ เวหาสํ นภมุคฺคมิ
อุฏฺฐิเต นรเทวมฺหิ เสตจฺฉตฺตํปิ วุฏฺฐหิ
ปุรโต พุทฺธเสฏฺฐสฺส คจฺฉติ ฉตฺตมุตฺตมํ
จตุนวุเต อิโต กปฺเป ยํ ฉตฺตํ อภิโรปยึ
ทุคฺคตึ นาภิชานามิ ปุปฺผฉตฺตสฺสิทํ ผลํ
จตุสตฺตติกปฺปมฺหิ อฏฺฐ ชลสิขา อหุ
สตฺตรตนสมฺปนฺนา จกฺกวตฺตี มหพฺพลา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปุปฺผฉตฺติโย เถโร อิมา คาถาโย
อภาสิตฺถาติ
ปุปฺผฉตฺติยตฺเถรสฺส อปทานํ สมตฺตํ
ทสมํ สปริวารฉตฺตทายกตฺเถราปทานํ
ปทุมุตฺตโร โลกวิทู อาหุตีนํ ปฏิคฺคโห
อากาเส ชลวุฏฺฐีว วสฺสเต ธมฺมวุฏฺฐิยา



ตมทฺทสาสึ สมฺพุทฺธํ เทเสนฺตํ อมตํ ปทํ
สกํ จิตฺตํ ปสาเทตฺวา อคมาสึ สกํ ฆรํ
ฉตฺตํ อลงฺกตํ คยฺห อุปคญฺฉึ นรุตฺตมํ
หฏฺโฐ หฏฺเฐน จิตฺเตน อากาเส อุกฺขิปึ อหํ
สุสงฺคหิตยานํว ทนฺโตว สาวกุตฺตโม
อุปคนฺตฺวาน สมฺพุทฺธํ มตฺถเก สมฺปติฏฺฐหิ
อนุกมฺปโก การุณิโก พุทฺโธ โลกคฺคนายโก
ภิกฺขุสงฺเฆ นิสีทิตฺวา อิมา คาถา อภาสถ
เยน ฉตฺตมิทํ ทินฺนํ อลงฺกตํ มโนรมํ
เตน จิตฺตปฺปสาเทน ทุคฺคตึ โส น คจฺฉติ
สตฺตกฺขตฺตุํ จ เทเวสุ เทวรชฺชํ กริสฺสติ
ทฺวตฺตึสกฺขตฺตุํ ราชา จ จกฺกวตฺติ ภวิสฺสติ
กปฺปสตสหสฺสมฺหิ โอกฺกากกุลสมฺภโว
โคตโม นาม นาเมน สตฺถา โลเก ภวิสฺสติ
ตสฺส ธมฺเมสุ ทายาโท โอรโส ธมฺมนิมฺมิโต
สพฺพาสเว ปริญฺญาย นิพฺพายิสฺสตินาสโว
พุทฺธสฺส คิรมญฺญาย วาจาสภิมุทีริตํ
ปสนฺนจิตฺโต สุมโน ภิยฺโย หาสํ ชเนสหํ
ชหิตฺวา มานุสํ โยนึ ทิพฺพโยนึ สมชฺฌคํ
วิมานมุตฺตมํ มยฺหํ อพฺภุคฺคตํ มโนรมํ



วิมานา นิกฺขมนฺตสฺส เสตจฺฉตฺตํ ธรียติ
ตทา สญฺญํ ปฏิลภามิ ปุพฺพกมฺมสฺสิทํ ผลํ
เทวโลกา จวิตฺวาน มนุสฺสตฺตญฺจ อาคมึ
ฉตฺตึสกฺขตฺตุํ จกฺกวตฺติ สตฺตกปฺปสตมฺหิโต
ตมฺหา กายา จวิตฺวาน อาคจฺฉึ ติทสํ ปุรํ
สํสริตฺวานุปุพฺเพน มานุสํ ปุนราคมึ
โอกฺกนฺตํ มาตุกุจฺฉึ มํ เสตจฺฉตฺตํ อธารยุํ
ชาติยา สตฺตวสฺโสหํ ปพฺพชึ อนคาริยํ
สุนนฺโท นาม นาเมน พฺราหฺมโณ มนฺตปารคู
ผลิกํ ฉตฺตมาทาย สาวกคฺคสฺส โส อทา
อนุโมทิ มหาวีโร สารีปุตฺโต มหากถี
สุตฺวานุโมทนํ ตสฺส ปุพฺพกมฺมํ อนุสฺสรึ
อญฺชลึ ปคฺคเหตฺวาน สกํ จิตฺตํ ปสาทยึ
สริตฺวา ปุริมํ กมฺมํ อรหตฺตํ อปาปุณึ
อุฏฺฐาย อาสนา ตมฺหา สิเร กตฺวาน อญฺชลึ
สมฺพุทฺธํ อภิวาเทตฺวา อิมํ วาจมุทีรยึ
สตสหสฺเส อิโต กปฺเป พุทฺโธ โลเก อนุตฺตโร
ปทุมุตฺตโร โลกวิทู อาหุตีนํ ปฏิคฺคโห
ตสฺส ฉตฺตํ มยา ทินฺนํ วิจิตฺตํ สมลงฺกตํ
อุโภหตฺเถหิ ปคฺคณฺหิ สยมฺภู อคฺคปุคฺคโล



อโห พุทฺโธ อโห ธมฺโม อโห โน สตฺถุสมฺปทา
เอกฉตฺตสฺส ทาเนน ทุคฺคตึ นูปปชฺชหํ
กิเลสา ฌาปิตา มยฺหํ ภวา สพฺเพ สมูหตา
สพฺพาสเว ปริญฺญาย วิหรามิ อนาสโว
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สปริวารฉตฺตทายโก เถโร อิมา คาถาโย
อภาสิตฺถาติ
สปริวารฉตฺตทายกตฺเถรสฺส อปทานํ สมตฺตํ
อุทฺทานํ
อุมฺมาปุปฺผญฺจ ปุฬินํ หาโส ยญฺโญ นิมิตฺตโก
สํสาวโก นิคฺคุณฺฑิ จ สุมนา ปุปฺผฉตฺตโก
สปริวารฉตฺโต จ คาถา สตฺตสตุตฺตรา
อุมฺมาปุปฺผิยวคฺโค เตตฺตึโส




จตุตฺตึโส คนฺโธทกวคฺโค
ปฐมํ คนฺธธูปิยตฺเถราปทานํ
สิทฺธตฺถสฺส ภควโต คนฺธธูปํ อทาสหํ
สุมเนหิ ปฏิจฺฉนฺนํ พุทฺธานุจฺฉวิกญฺจ ตํ
กญฺจนคฺฆิยสงฺกาสํ พุทฺธํ โลกคฺคนายกํ
อินฺทีวรํว ชลิตํ อาทิตฺตํว หุตาสนํ
พฺยคฺฆุสภํว ปรมํ อภิชาตํว เกสรึ
นิสินฺนํ สมณานคฺคํ ภิกฺขุสงฺฆปุรกฺขตํ
ทิสฺวา จิตฺตํ ปสาเทตฺวา ปคฺคเหตฺวาน อญฺชลึ
วนฺทิตฺวา สตฺถุโน ปาเท ปกฺกามึ อุตฺตรามุโข
จตุนวุเต อิโต กปฺเป ยํ คนฺธมททึ ตทา
ทุคฺคตึ นาภิชานามิ คนฺธปูชายิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา คนฺธธูปิโย เถโร อิมา คาถาโย
อภาสิตฺถาติ
คนฺธธูปิยตฺเถรสฺส อปทานํ สมตฺตํ


ทุติยํ อุทกปูชกตฺเถราปทานํ
สุวณฺณวณฺณํ สมฺพุทฺธํ คจฺฉนฺตํ อนิลญฺชเส
ฆตาสนํว ชลิตํ อาทิตฺตํว หุตาสนํ
ปาณินา อุทกํ คยฺห อากาเส อุกฺขิปึ อหํ
สมฺปฏิจฺฉิ มหาวีโร พุทฺโธ การุณิโก อิสิ
อนฺตลิกฺเข ฐิโต สตฺถา ปทุมุตฺตรนามโก
มม สงฺกปฺปมญฺญาย อิมํ คาถํ อภาสถ
อิมินา ทกทาเนน ปีติอุปฺปาทเนน จ
กปฺปสตสหสฺสํปิ ทุคฺคตึ นูปปชฺชสิ
เตน กมฺเมน ทิปทินฺท โลกเชฏฺฐ นราสภ
ปตฺโตมฺหิ อจลํ ฐานํ หิตฺวา ชยปราชยํ
สหสฺสราชนาเมน ตโย จ จกฺกวตฺติโน
ปญฺจสฏฺฐิกปฺปสเต จาตุรนฺโต ชนาธิปา
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อุทกปูชโก เถโร อิมา คาถาโย
อภาสิตฺถาติ
อุทกปูชกตฺเถรสฺส อปทานํ สมตฺตํ


ตติยํ ปุนฺนาคปุปฺผิยตฺเถราปทานํ
กานนํ วนโมคฺคยฺห วสามิ ลุทฺทโก อหํ
ปุนฺนาคํ ปุปฺผิตํ ทิสฺวา พุทฺธเสฏฺฐํ อนุสฺสรึ
ตํ ปุปฺผํ โอจินิตฺวาน สุคนฺธํ คนฺธิตํ สุภํ
ถูปํ กตฺวาน ปุฬิเน พุทฺธสฺส อภิโรปยึ
เทฺวนวุเต อิโต กปฺเป ยํ ปุปฺผมภิปูชยึ
ทุคฺคตึ นาภิชานามิ พุทฺธปูชายิทํ ผลํ
เอกมฺหิ นวุเต กปฺเป เอโก อาสิ ตโมนุโท
สตฺตรตนสมฺปนฺโน จกฺกวตฺติ มหพฺพโล
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปุนฺนาคปุปฺผิโย เถโร อิมา คาถาโย
อภาสิตฺถาติ
ปุนฺนาคปุปฺผิตฺเถรสฺส อปทานํ สมตฺตํ
จตุตฺถํ เอกทุสฺสทายกตฺเถราปทานํ
นคเร หํสวติยา อโหสึ ติณหารโก
ติณหาเรน ชีวามิ เตน โปเสมิ ทารเก


ปทุมุตฺตโร นาม ชิโน สพฺพธมฺมาน ปารคู
ตมนฺธการํ นาเสตฺวา อุปฺปชฺชิ โลกนายโก
สเก ฆเร นิสีทิตฺวา เอวํ จินฺเตสหํ ตทา
พุทฺโธ โลเก สมุปฺปนฺโน เทยฺยธมฺโม จ นตฺถิ เม
อิทํ เม สาฏกํ เอกํ นตฺถิ เม โกจิ ทายโก
ทุกฺโข นิรยสมฺผสฺโส โรปยิสฺสามิ ทกฺขิณํ
เอวาหํ จินฺตยิตฺวาน สกํ จิตฺตํ ปสาทยึ
เอกํ ทุสฺสํ คเหตฺวาน พุทฺธเสฏฺฐสฺสทาสหํ
เอกํ ทุสฺสํ ททิตฺวาน อุกฺกุฏฺฐึ สมฺปวตฺตยึ
ยทิ พุทฺโธ ตุวํ วีร ตาเรหิ มํ มหามุนิ
ปทุมุตฺตโร โลกวิทู อาหุตีนํ ปฏิคฺคโห
มม ทานํ ปกิตฺเตนฺโต อกา เม อนุโมทนํ
อิมินา เอกทุสฺเสน เจตนาปณิธีหิ จ
กปฺปสตสหสฺสานิ วินิปาตํ น คจฺฉติ
ฉตฺตึสกฺขตฺตุ เทวินฺโท เทวรชฺชํ กริสฺสติ
เตตฺตึสกฺขตฺตุ ราชา จ จกฺกวตฺติ ภวิสฺสติ
ปเทสรชฺชํ วิปุลํ คณนาโต อสงฺขยํ
เทวโลเก มนุสฺเส วา สํสรนฺโต ตุวํ ภเว
รูปวา คุณสมฺปนฺโน อนวกฺกนฺตเทหวา
อกฺโขภํ อมิตํ ทุสฺสํ ภวิสฺสติ ยถิจฺฉกํ



อิทํ วตฺวาน สมฺพุทฺโธ ชลชุตฺตมนามโก
นภํ อพฺภุคฺคมิ ธีโร หํสราชาว อมฺพเร
ยํ ยํ โยนูปปชฺชามิ เทวตฺตํ อถ มานุสํ
โภเค เม อูนตา นตฺถิ เอกทุสฺสสฺสิทํ ผลํ
ปทุทฺธาเร ปทุทฺธาเร ทุสฺสํ นิพฺพตฺตเต มมํ
เหฏฺฐา ทุสฺสมฺหิ ติฏฺฐามิ อุปริ ฉทนํ มม
จกฺกวาฬมุปาทาย สกานนํ สปพฺพตํ
อิจฺฉมาโน จหํ อชฺช ทุสฺเสหจฺฉาทเยยฺยหํ
เตเนว เอกทุสฺเสน สํสรนฺโต ภวาภเว
สุวณฺณวณฺโณ หุตฺวาน สํสรามิ ภวาภเว
วิปากํ เอกทุสฺสสฺส นชฺฌคํ กตฺถจิกฺขยํ
อยํ เม อนฺติมา ชาติ วิปจฺจติ อิธาปิ เม
สตสหสฺสิโต กปฺเป ยํ ทุสฺสมททึ ตทา
ทุคฺคตึ นาภิชานามิ เอกทุสฺสสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา เอกทุสฺสทายโก เถโร อิมา คาถาโย
อภาสิตฺถาติ
เอกทุสฺสทายกตฺเถรสฺส อปทานํ สมตฺตํ


ปญฺจมํ ผุสฺสิตกมฺมิยตฺเถราปทานํ
วิปสฺสี นาม สมฺพุทฺโธ โลกเชฏฺโฐ นราสโภ
ขีณาสเวหิ สหิโต สงฺฆาราเม วสี ตทา
อารามทฺวารา นิกฺขมฺม วิปสฺสี โลกนายโก
สห สตสหสฺเสหิ อฏฺฐขีณาสเวหิ โส
อชิเนน นิวตฺโถหํ วากจีรธโรปิ จ
กุสุมฺโภทกมาทาย สมฺพุทฺธํ อุปสงฺกมึ
สกํ จิตฺตํ ปสาเทตฺวา เวทชาโต กตญฺชลี
กุสุมฺโภทกมาทาย พุทฺธมพฺภุกิรึ อหํ
เตน กมฺเมน สมฺพุทฺโธ ชลชุตฺตมนามโก
มม กมฺมํ ปกิตฺเตตฺวา อคมา เยน ปตฺถิตํ
ผุสฺสิตา ปญฺจสหสฺสา เยหิ ปูเชสหํ ชินํ
อฑฺฒเตยฺยสหสฺเสหิ เทวรชฺชมการยึ
อฑฺฒเตยฺยสหสฺเสหิ จกฺกวตฺติ อโหสหํ
อวเสเสน กมฺเมน อรหตฺตํ อปาปุณึ
เทวราชา ยทาโหสึ มนุชาธิปติ ตทา
ตํเยว นามเธยฺยํ เม ผุสฺสิโต นามโหสหํ
เทวภูตสฺส สนฺตสฺส อถาปิ มานุสสฺส วา
สมนฺตา พฺยามโต มยฺหํ ผุสฺสิตํปิ ปวสฺสติ




ภวา อุคฺฆาฏิตา มยฺหํ กิเลสา ฌาปิตา มม
สพฺพาสวปริกฺขีโณ ผุสฺสิตสฺส อิทํ ผลํ
จนฺทนสฺเสว เม วสฺโส ตถา คนฺโธ ปวายติ
สารีรโก มม คนฺโธ อฑฺฒโกเส ปวายติ
ทิพฺพคนฺธํ สมฺปวนฺตํ ปุญฺญกมฺมสมงฺคินํ
คนฺธํ ฆตฺวาน ชานนฺติ ผุสฺสิโต อาคโต อิธ
สาขา ปลาสกฏฺฐานิ ติณานิปิจ สพฺพโส
มม สงฺกปฺปมญฺญาย คนฺโธ สมฺปชฺชเต ขเณ
สตสหสฺเส อิโต กปฺเป จนฺทนํ อภิปูชยึ
ทุคฺคตึ นาภิชานามิ ผุสฺสิตทสฺสิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ผุสฺสิตกมฺมิโย เถโร อิมา คาถาโย
อภาสิตฺถาติ
ผุสฺสิตกมฺมิยตฺเถรสฺส อปทานํ สมตฺตํ
ฉฏฺฐํ ปภงฺกรตฺเถราปทานํ
ปทุมุตฺตรภควโต โลกเชฏฺฐสฺส ตาทิโน
ปวเน เจติยํ อาสิ วาฬมิคสมากุเล



น โกจิ วิสหิ คนฺตุํ เจติยํ อภิวนฺทิตุํ
ติณกฏฺฐลโตนทฺธํ ปลุคฺคํ อาสิ เจติยํ
วนกมฺมิโก ตทา อาสึ ปิตาเปตามเหนหํ
อทฺทสํ ปวเน ถูปํ ลุคฺคํ ติณลตากุลํ
ทิสฺวานาหํ พุทฺธถูปํ ครุจิตฺตํ อุปฏฺฐหึ
พุทฺธเสฏฺฐสฺส ถูโปยํ ปลุคฺโค อจฺฉติ วเน
นจฺฉนฺนํ นปฺปฏิรูปํ ชานนฺตสฺส คุณาคุณํ
พุทฺธถูปํ อโสเธตฺวา อญฺญํ กมฺมํ ปโยชเย
ติณกฏฺฐญฺจ วลฺลิญฺจ โสธยิตฺวาน เจติเย
วนฺทิตฺวา อฏฺฐ วารานิ ปฏิกุฏิโก อคจฺฉหํ
เตน กมฺเมน สุกเตน เจตนาปณิธีหิ จ
ชหิตฺวา มานุสํ เทหํ ตาวตึสํ อคญฺฉหํ
ตตฺถ เม สุกตํ พฺยมฺหํ โสวณฺณํ สปฺปภสฺสรํ
สฏฺฐิโยชนมุพฺพิทฺธํ ตึสโยชนวิตฺถตํ
ติสตานิ จ วารานิ เทวรชฺชมการยึ
ปญฺจวีสติกฺขตฺตุญฺจ จกฺกวตฺติ อโหสหํ
ภวาภเว สํสรนฺโต มหาโภคํ ลภามหํ
โภเค เม อูนตา นตฺถิ โสธนาย อิทํ ผลํ
สิวิยา หตฺถิขนฺเธน ปวเน คจฺฉโต มม
ยํ ยํ ทิสาหํ คจฺฉามิ สรณํ สมฺปชฺชเต วนํ




ขาณณ วา กณฺฏกํ วาปิ นาหํ ปสฺสามิ จกฺขุนา
ปุญฺญกมฺเมน สํยุตฺโต สยเมวาปนียเร
กุฏฺฐํ คณฺโฑ กิลาโส จ อปมาโร วิตจฺฉิกา
ททฺทุ กณฺฑุ จ เม นตฺถิ โสธนาย อิทํ ผลํ
อญฺญํปิ เม อจฺฉริยํ พุทฺธถูปมฺหิ โสธิเต
นาภิชานามิ เม กาเย ชาตํ ปิฬกพินฺทุกํ
อญฺญํปิ เม อจฺฉริยํ พุทฺธถูปมฺหิ โสธิเต
ทุเว ภเว สํสรามิ เทวตฺเต อถ มานุเส
อญฺญํปิ เม อจฺฉริยํ พุทฺธถูปมฺหิ โสธิเต
สุวณฺณวณฺโณ สพฺพตฺถ สปฺปภาโส ภวามหํ
อญฺญํปิ เม อจฺฉริยํ พุทฺธถูปมฺหิ โสธิเต
อมนาปํ วิวชฺเชติ มนาปํ อุปติฏฺฐติ
อญฺญํปิ เม อจฺฉริยํ พุทฺธถูปมฺหิ โสธิเต
วิสุทฺธํ โหติ เม จิตฺตํ เอกคฺคํ สุสมาหิตํ
อญฺญํปิ เม อจฺฉริยํ พุทฺธถูปมฺหิ โสธิเต
เอกาสเน นิสีทิตฺวา อรหตฺตํ อปาปุณึ
สตสหสฺเส อิโต กปฺเป ยํ กมฺมมกรึ ตทา
ทุคฺคตึ นาภิชานามิ โสธนาย อิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ



อิตฺถํ สุทํ อายสฺมา ปภงฺกโร เถโร อิมา คาถาโย
อภาสิตฺถาติ
ปภงฺกรตฺเถรสฺส อปทานํ สมตฺตํ
สตฺตมํ ติณกุฏิทายกตฺเถราปทานํ
นคเร พนฺธุมติยา อโหสึ ปรกมฺมิโก
ปรกมฺมายเน ยุตฺโต ปรภตฺตํ อปสฺสิโต
รโหคโต นิสีทิตฺวา เอวํ จินฺเตสหํ ตทา
พุทฺโธ โลเก สมุปฺปนฺโน อธิกาโร จ นตฺถิ เม
กาโล คตึ เม โสเธตุํ ขโณ เม ปฏิปาทิโต
ทุกฺโข นิรยสมฺผสฺโส อปุญฺญานํ หิ ปาณินํ
เอวาหํ จินฺตยิตฺวาน กมฺมสามึ อุปาคมึ
เอกาหํ กมฺมํ ยาจิตฺวา ปวนํ ปาวิสึ อหํ
ติณกฏฺฐญฺจ วลฺลิญฺจ อาหริตฺวานหนฺตทา
ติทณฺฑเก ฐเปตฺวาน อกํ ติณกุฏึ อหํ
สงฺฆสฺสตฺถาย กุฏิกํ นิยฺยาเทตฺวาน ตํ อหํ
ตทเหเยว อาคนฺตฺวา กมฺมาสามึ อุปาคมึ
เตน กมฺเมน สุกเตน ตาวตึสํ อคญฺฉหํ
ตตฺถ เม สุกตํ พฺยมฺหํ ติณกุฏิกาย นิมฺมิตํ



สหสฺสกณฺโฑ สตเคณฺฑุ ธชาลุ หริตามโย
สตสหสฺสนิยฺยูหา พฺยเมฺห ปาตุภวึสุ เม
ยํ ยํ โยนูปปชฺชามิ เทวตฺตํ อถ มานุสํ
มม สงฺกปฺปมญฺญาย ปาสาโท อุปติฏฺฐติ
ภยํ วา ฉมฺภิตตฺตํ วา โลมหํโส น วิชฺชติ
ตาสํ มม น ชานามิ ติณกุฏิกายิทํ ผลํ
สีหา พฺยคฺฆา จ ทีปิ จ อจฺฉโกกตรจฺฉโย
สพฺเพ มํ ปริวชฺชนฺติ ติณกุฏิกายิทํ ผลํ
สิรึสปา จ ภูตา จ อหิกุมฺภณฺฑรกฺขสา
เตปิ มํ ปริวชฺชนฺติ ติณกุฏิกายิทํ ผลํ
น ปาปสุปินสฺสาหํ สรามิ ทสฺสนํ มม
อุปฏฺฐิตา สติ มยฺหํ ติณกุฏิกายิทํ ผลํ
ตาเยว ติณกุฏิกาย อนุโภตฺวาน สมฺปทา
โคตมสฺส ภควโต ธมฺมํ สจฺฉิกรึ อหํ
เอกนวุเต อิโต กปฺเป ยํ กมฺมมกรึ ตทา
ทุคฺคตึ นาภิชานามิ ติณกุฏิกายิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ



อิตฺถํ สุทํ อายสฺมา ติณกุฏิทายโก เถโร อิมา คาถาโย
อภาสิตฺถาติ
ติณกุฏิทายกตฺเถรสฺส อปทานํ สมตฺตํ
อฏฺฐมํ อุตฺตเรยฺยทายกตฺเถราปทานํ
นคเร หํสวติยา อโหสึ พฺราหฺมโณ ตทา
อชฺฌายิโก มนฺตธโร ติณฺณํ เวทาน ปารคู 
ปุรกฺขโต สสิสฺเสหิ ชาติโม จ สุสิกฺขิโต
โตยาภิเสจนตฺถาย นครา นิกฺขมึ ตทา
ปทุมุตฺตโร โลกวิทู สพฺพธมฺมาน ปารคู
ขีณาสวสหสฺเสหิ นครํ ปาวิสี ชิโน
สุจารุรูปํ ทิสฺวาน อเนญฺชํ การิตํ วิย
ปริวุตํ อรหนฺเตหิ ทิสฺวา จิตฺตํ ปสาทยึ
สิรสิ อญฺชลึ กตฺวา นมสฺสิตฺวาน สุพฺพตํ
ปสนฺนจิตฺโต สุมโน อุตฺตริยมทาสหํ
อุโภหตฺเถหิ ปคฺคยฺห สาฏกํ อุกฺขิปึ อหํ
ยาวตา พุทฺธปริสา ตาว ฉาเทสิ สาฏกํ
ปิณฺฑจารํ จรนฺตสฺส มหาภิกฺขุคณาทิโน
ฉาทํ กโรนฺโต อฏฺฐาสิ หาสยนฺโต มมํ ตทา



ฆรโต นิกฺขมนฺตสฺส สยมฺภู อคฺคปุคฺคโล
วีถิยํ ฐิตโก สตฺถา อกาสิ อนุโมทนํ
ปสนฺนจิตฺโต สุมโน โย เม ปาทาสิ สาฏกํ
ตมหํ กิตฺตยิสฺสามิ สุณาถ มม ภาสโต
ตึสกปฺปสหสฺสานิ เทวโลเก รมิสฺสติ
ปญฺญาสกฺขตฺตุํ เทวินฺโท เทวรชฺชํ กริสฺสติ
เทวโลเก วสนฺตสฺส ปุญฺญกมฺมสมงฺคิโน
สมนฺตา โยชนสตํ ทุสฺสจฺฉนฺนํ ภวิสฺสติ
ฉตฺตึสกฺขตฺตุํ ราชา จ จกฺกวตฺติ ภวิสฺสติ
ปเทสรชฺชํ วิปุลํ คณนาโต อสงฺขยํ
ภเว สํสรมานสฺส ปุญฺญกมฺมสมงฺคิโน
มนสา ปตฺถิตํ สพฺพํ นิพฺพตฺติสฺสติ ตาวเท
โกเสยฺยกมฺพลานิ จ โขมกปฺปาสิกานิ จ
มหคฺฆานิ จ ทุสฺสานิ ปฏิลจฺฉติยํ นโร
มนสา ปตฺถิตํ สพฺพํ ปฏิลจฺฉติยํ นโร
เอกทุสฺสสฺส วิปากํ อนุโภสฺสติ สพฺพทา
โส ปจฺฉา ปพฺพชิตฺวาน สุกฺกมูเลน โจทิโต
โคตมสฺส ภควโต ธมฺมํ สจฺฉิกริสฺสติ
อโห เม สุกตํ กมฺมํ สมฺพุทฺธสฺส มเหสิโน
เอกาหํ สาฏกํ ทตฺวา ปตฺโตมฺหิ อมตํ ปทํ




มณฺฑเป รุกฺขมูเล วา วสโต สุญฺญเก ฆเร
ธาเรติ ทุสฺสฉทนํ สมนฺตา พฺยามโต มม
อวิญฺญตฺตํ นิวาเสมิ จีวรํ ปจฺจยญฺจหํ
ลาภิมฺหิ อนฺนปานสฺส อุตฺตเรยฺยสฺสิทํ ผลํ
สตสหสฺเส อิโต กปฺเป ยํ กมฺมมกรึ ตทา
ทุคฺคตึ นาภิชานามิ วตฺถทานสฺสิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อุตฺตเรยฺยทายโก เถโร อิมา คาถาโย
อภาสิตฺถาติ
อุตฺตเรยฺยทายกตฺเถรสฺส อปทานํ สมตฺตํ
นวมํ ธมฺมสฺสวนิยตฺเถราปทานํ
ปทุมุตฺตโร นาม ชิโน สพฺพธมฺมาน ปารคู
จตุสจฺจํ ปกาเสนฺโต สนฺตาเรติ พหุชฺชนํ
อหํ เตน สมเยน ชฏิโล อุคฺคตาปโน
ธุนนฺโต วากจีรานิ คจฺฉามิ อมฺพเร ตทา
พุทฺธเสฏฺฐสฺส อุปริ คนฺตุํ น วิสหามหํ
ปกฺขีว เสลมาปชฺช คมนํ น ลภินฺตทา




น เม อิทํ ภูตปุพฺพํ อิริยสฺส วิโกปนํ
ทเก ยถา อุมฺมิลิตฺวา เอวํ คจฺฉามิ อมฺพเร
อุฬารภูโต มนุโช จ เหฏฺฐาสีโน ภวิสฺสติ
หนฺท เมตํ คเวสิสฺสํ อปิ อตฺถํ ลเภยฺยหํ
โอโรหนฺโต อนฺตลิกฺขา สทฺทมสฺโสสิ สตฺถุโน
อนิจฺจตํ กเถนฺตสฺส ตมหํ อุคฺคหึ ตทา
อนิจฺจสญฺญมุคฺคยฺห อคมาสึ มมสฺสมํ
ยาวตายุํ วสิตฺวาน ตตฺถ กาลํ กโต อหํ
จริเม วตฺตมานมฺหิ ตํ ธมฺมสฺสวนํ สรึ
เตน กมฺเมน สุกเตน ตาวตึสํ อคจฺฉหํ
ตึสกปฺปสหสฺสานิ เทวโลเก รมึ อหํ
เอกปญฺญาสกฺขตฺตุญฺจ เทวรชฺชมการยึ
เอกสตฺตติกฺขตฺตุญฺจ จกฺกวตฺติ อโหสหํ
ปเทสรชฺชํ วิปุลํ คณนาโต อสงฺขยํ
ปิตุฆเร นิสีทิตฺวา สมโณ ภาวิตินฺทฺริโย
คาถาย ปริทีเปนฺโต อนิจฺจวตฺถุทาหริ
อนุสฺสรามิ ตํ สญฺญํ สํสรนฺโต ภวาภเว
น โกฏึ ปฏิวิชฺฌามิ นิพฺพานํ อจฺจุตํ ปทํ
อนิจฺจา วต สงฺขารา อุปฺปาทวยธมฺมิโน
อุปฺปชฺชิตฺวา นิรุชฺฌนฺติ เตสํ วูปสโม สุโข



สห คาถํ สุณิตฺวาน ปุพฺพกมฺมํ อนุสฺสรึ
เอกาสเน นิสีทิตฺวา อรหตฺตํ อปาปุณึ
ชาติยา สตฺตวสฺโสหํ อรหตฺตํ อปาปุณึ
อุปสมฺปาทยิ พุทฺโธ คุณมญฺญาย จกฺขุมา
ทารโกว อหํ สนฺโต กรณียํ สมาปยึ
กึ เม กรณียํ อชฺช สกฺยปุตฺตสฺส สาสเน
สตสหสฺเส อิโต กปฺเป ยํ กมฺมมกรึ ตทา
ทุคฺคตึ นาภิชานามิ สทฺธมฺมสฺสวเน ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ธมฺมสฺสวนิโย เถโร อิมา คาถาโย
อภาสิตฺถาติ
ธมฺมสฺสวนิยตฺเถรสฺส อปทานํ สมตฺตํ
ทสมํ อุกฺขิตฺตปทุมิยตฺเถราปทานํ
นคเร หํสวติยา อโหสึ มาลิโก ตทา
โอคาเหตฺวา ปทุมสรํ สตฺตปตฺเต โอจินามหํ
ปทุมุตฺตโร นาม ชิโน สพฺพธมฺมาน ปารคู
สห สตสหสฺเสหิ สนฺตจิตฺเตหิ ตาทิภิ



ขีณาสเวหิ สุทฺเธหิ ฉฬภิญฺเญหิ ฌายิภิ
มม วุฑฺฒึ สมเนฺวสํ อาคญฺฉิ ปุริสุตฺตโม
ทิสฺวานหํ เทวเทวํ สยมฺภุํ โลกนายกํ
วณฺเฏ เฉตฺวา สตฺตปตฺตํ อุกฺขิปึ อมฺพเร ตทา
ยทิ พุทฺโธ ตุวํ ธีร โลกเชฏฺโฐ นราสโภ
สยํ คนฺตฺวา สตฺตปตฺโต มตฺถเก ธารยนฺตุ เต
อธิฏฺฐหิ มหาวีโร โลกเชฏฺโฐ นราสโภ
พุทฺธสฺส อานุภาเวน มตฺถเก ธารยึสุ เต
เตน กมฺเมน สุกเตน เจตนาปณิธีหิ จ
ชหิตฺวา มานุสํ เทหํ ตาวตึสํ อคจฺฉหํ
ตตฺถ เม สุกตํ พฺยมฺหํ สตฺตปตฺตนฺติ วุจฺจติ
สฏฺฐิโยชนมุพฺพิทฺธํ ตึสโยชนวิตฺถตํ
สหสฺสกฺขตฺตุํ เทวินฺโท เทวรชฺชมการยึ
ปญฺจสตฺตติกฺขตฺตุญฺจ จกฺกวตฺติ อโหสหํ
ปเทสรชฺชํ วิปุลํ คณนาโต อสงฺขยํ
อนุโภมิ สกํ กมฺมํ ปุพฺเพ สุกตมตฺตโน
เตเนเวกปทุเมน อนุโภตฺวาน สมฺปทา
โคตมสฺส ภควโต ธมฺมํ สจฺฉิกรึ อหํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว



สตสหสฺเส อิโต กปฺเป ยํ ปุปฺผมภิปูชยึ
ทุคฺคตึ นาภิชานามิ เอกปทุมสฺสิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อุกฺขิตฺตปทุมิโย เถโร อิมา คาถาโย
อภาสิตฺถาติ
อุกฺขิตฺตปทุมิยตฺเถรสฺส อปทานํ สมตฺตํ
อุทฺทานํ
คนฺโธทกํ ปูชนี จ ปุนฺนาคํ เอกทุสฺสิกา
ผุสฺสิโต จ ปภงฺกโร กุฏิโท อุตฺตรียโก
สวนํ เอกปทุมิ คาถาโย สพฺพปิณฺฑิตา
เอกคาถาสตญฺเจว จตุตาฬีสเมว จ
คนฺโธทกวคฺโค จตุตฺตึโส



ปญฺจตฺตึโส เอกปทุมวคฺโค
ปฐมํ เอกปทุมิยตฺเถราปทานํ
ปทุมุตฺตโร นาม ชิโน สพฺพธมฺมาน ปารคู
ภวาภเว วิภาเวนฺโต ตาเรติ ชนตํ พหุํ
หํสราชา ตทา โหมิ ทิชานํ ปวโร อหํ
ชาตสฺสรํ สโมคยฺห กีฬามิ หํสกีฬิตํ
ปทุมุตฺตโร โลกวิทู อาหุตีนํ ปฏิคฺคโห
ชาตสฺสรสฺส อุปริ อาคจฺฉิ ตาวเท ชิโน
ทิสฺวานหํ เทวเทวํ สยมฺภุํ โลกนายกํ
วณฺเฏ เฉตฺวาน ปทุมํ สตฺตปตฺตํ มโนรมํ
มุขตุณฺเฑน ปคฺคยฺห วิปฺปสนฺเนน เจตสา
อุกฺขิปิตฺวาน คคเน พุทฺธเสฏฺฐํ อปูชยึ
ปทุมุตฺตโร โลกวิทู อาหุตีนํ ปฏิคฺคโห
อนฺตลิกฺเข ฐิโต สตฺถา อกาสิ อนุโมทนํ
อิมินา เอกปทุเมน เจตนาปณิธีหิ จ
กปฺปานํ สตสหสฺสํ วินิปาตํ น คจฺฉสิ
อิทํ วตฺวาน สมฺพุทฺโธ ชลชุตฺตมนามโก
มม กมฺมํ ปกิตฺเตตฺวา อคมา เยน ปตฺถิตํ



สตสหสฺเส อิโต กปฺเป ยํ กมฺมมกรึ ตทา
ทุคฺคตึ นาภิชานามิ พุทฺธปูชายิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา เอกปทุมิโย เถโร อิมา คาถาโย
อภาสิตฺถาติ
เอกปทุมิยตฺเถรสฺส อปทานํ สมตฺตํ
ทุติยํ ตีณุปฺปลมาลิยตฺเถราปทานํ
จนฺทภาคานทีตีเร อโหสึ วานโร ตทา
อทฺทสํ วิรชํ พุทฺธํ นิสินฺนํ ปพฺพตนฺตเร
โอภาเสนฺตํ ทิสา สพฺพา สาลราชํว ผุลฺลิตํ
ลกฺขณพฺยญฺชนูเปตํ ทิสฺวา อตฺตมโน อหุ
อุทคฺคจิตฺโต สุมโน ปีติยา หฏฺฐมานโส
ตีณิ อุปฺปลปุปฺผานิ มตฺถเก อภิโรปยึ
ปุปฺผานิ อภิโรเปตฺวา วิปสฺสิสฺส มเหสิโน
สคารโว ภวิตฺวาน ปกฺกามึ อุตฺตรามุโข
คจฺฉนฺโต ปฏิกุฏิโก วิปฺปสนฺเนน เจตสา
เสลนฺตเร ปปติตฺวา ปาปุณึ ชีวิตกฺขยํ



เตน กมฺเมน สุกเตน เจตนาปณิธีหิ จ
ชหิตฺวา มานุสํ เทหํ ตาวตึสํ อคจฺฉหํ
สตานํ ตีณิกฺขตฺตุญฺจ เทวรชฺชมการยึ
สตานํ ปญฺจกฺขตฺตุญฺจ จกฺกวตฺติ อโหสหํ
เอกนวุเต อิโต กปฺเป ยํ ปุปฺผมภิปูชยึ
ทุคฺคตึ นาภิชานามิ พุทฺธปูชายิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ตีณุปฺปลมาลิโย เถโร อิมา คาถาโย
อภาสิตฺถาติ
ตีณุปฺปลมาลิยตฺเถรสฺส อปทานํ สมตฺตํ
ตติยํ ธชทายกตฺเถราปทานํ
ติสฺโส นาม อหุ สตฺถา โลกเชฏฺโฐ นราสโภ
ตโยปธิกฺขเย ทิสฺวา ธชํ อาโรปิตํ มยา
เตน กมฺเมน สุกเตน เจตนาปณิธีหิ จ
ชหิตฺวา มานุสํ เทหํ ตาวตึสํ อคจฺฉหํ
สตานํ ตีณิกฺขตฺตุญฺจ เทวรชฺชมการยึ
สตานํ ปญฺจกฺขตฺตุญฺจ จกฺกวตฺติ อโหสหํ



ปเทสรชฺชํ วิปุลํ คณนาโต อสงฺขยํ
อนุโภมิ สกํ กมฺมํ ปุพฺเพ สุกตมตฺตโน
เทฺวนวุเต อิโต กปฺเป ยํ กมฺมมกรึ ตทา
ทุคฺคตึ นาภิชานามิ ธชทานสฺสิทํ ผลํ
อิจฺฉมาโน จหํ อชฺช สกานนํ สปพฺพตํ
โขมทุสฺเสน ฉาเทยฺยํ ตทา มยฺหํ กเต ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ธชทายโก เถโร อิมา คาถาโย
อภาสิตฺถาติ
ธชทายกตฺเถรสฺส อปทานํ สมตฺตํ
จตุตฺถํ ตีณิกิงฺกณิปูชกตฺเถราปทานํ
หิมวนฺตสฺสวิทูเร ภูตคโณ นาม ปพฺพโต
ตตฺถทฺทสํ ปํสุกูลํ ทุมคฺคมฺหิ วิลคฺคิตํ
ตีณิ กิงฺกณิปุปฺผานิ โอจินิตฺวานหํ ตทา
หฏฺโฐ หฏฺเฐน จิตฺเตน ปํสุกูลํ อปูชยึ
เอกตฺตึเส อิโต กปฺเป ยํ กมฺมมกรึ ตทา
ทุคฺคตึ นาภิชานามิ ติณฺณํ ปุปฺผานิทํ ผลํ 



ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ตีณิกิงฺกณิปูชโก เถโร อิมา คาถาโย
อภาสิตฺถาติ
ตีณิกิงฺกณิปูชกตฺเถรสฺส อปทานํ สมตฺตํ
ปญฺจมํ นฬาคาริกตฺเถราปทานํ
หิมวนฺตสฺสวิทูเร หาริโก นาม ปพฺพโต
สยมฺภู นาม นาเมน รุกฺขมูเล วสี ตทา
นฬาคารํ กริตฺวาน ติเณน ฉาทยึ อหํ
จงฺกมํ โสธยิตฺวาน สยมฺภุสฺส อทาสหํ
จตุทฺทเสสุ กปฺเปสุ เทวโลเก รมึ อหํ
จตุสตฺตติกฺขตฺตุญฺจ เทวรชฺชมการยึ
สตฺตสตฺตติกฺขตฺตุญฺจ จกฺกวตฺติ อโหสหํ
ปเทสรชฺชํ วิปุลํ คณนาโต อสงฺขยํ
อุพฺพิทฺธํ ภวนํ มยฺหํ อินฺทลฏฺฐีว อุคฺคตํ
สหสฺสถมฺภํ อตุลํ วิมานํ สปฺปภสฺสรํ
เทฺวสมฺปตฺตึ อนุโภตฺวาน สุกฺกมูเลน โจทิโต
โคตมสฺส ภควโต สาสเน ปพฺพชึ อหํ



ปธานํ ปหิตตฺโตมฺหิ อุปสนฺโต นิรูปธิ
นาโคว พนฺธนํ เฉตฺวา วิหรามิ อนาสโว
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา นฬาคาริโก เถโร อิมา คาถาโย
อภาสิตฺถาติ
นฬาคาริกตฺเถรสฺส อปทานํ สมตฺตํ
ฉฏฺฐํ จมฺปกปุปฺผิยตฺเถราปทานํ
หิมวนฺตสฺสวิทูเร ฉาปโล นาม ปพฺพโต
พุทฺโธ สุทสฺสโน นาม วิหาสิ ปพฺพตนฺตเร
ปุปฺผํ เหมวณฺณํ คยฺห คจฺฉํ เวหายเสนหํ
อทฺทสํ วิรชํ พุทฺธํ โอฆติณฺณมนาสวํ
สตฺตจมฺปกปุปฺผานิ สีเส กตฺวานหํ ตทา
พุทฺธสฺส อภิโรเปสึ สยมฺภุสฺส มเหสิโน
เอกตฺตึเส อิโต กปฺเป ยํ ปุปฺผมภิปูชยึ
ทุคฺคตึ นาภิชานามิ พุทฺธปูชายิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ




อิตฺถํ สุทํ อายสฺมา จมฺปกปุปฺผิโย เถโร อิมา คาถาโย
อภาสิตฺถาติ
จมฺปกปุปฺผิยตฺเถรสฺส อปทานํ สมตฺตํ
สตฺตมํ ปทุมปูชกตฺเถราปทานํ
หิมวนฺตสฺสวิทูเร โรมโส นาม ปพฺพโต
พุทฺโธ จ โสภิโต นาม อพฺโภกาเส วสี ตทา
ภวนา นิกฺขมิตฺวาน ปทุมํ ธารยึ อหํ
เอกาหํ ธารยิตฺวาน ปุนพฺภวํ อุปาคมึ
เอกนวุเต อิโต กปฺเป ยํ ปุปฺผํ อภิปูชยึ
ทุคฺคตึ นาภิชานามิ พุทฺธปูชายิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปทุมปูชโก เถโร อิมา คาถาโย
อภาสิตฺถาติ
ปทุมปูชกตฺเถรสฺส อปทานํ สมตฺตํ
เตรสมํ ภาณวารํ
อฏฺฐมํ ติณมุฏฺฐิทายกตฺเถราปทานํ
หิมวนฺตสฺสวิทูเร ลมฺพโก นาม ปพฺพโต
อุปติสฺโส นาม สมฺพุทฺโธ อพฺโภกาสมฺหิ จงฺกมิ



มิคลุทฺโธ ปุเร อาสึ อรญฺเญ กานเน อหํ
ทิสฺวาน ตํ เทวเทวํ สยมฺภุํ อปราชิตํ
วิปฺปสนฺเนน จิตฺเตน ตทา ตสฺส มเหสิโน
นิสีทนตฺถํ พุทฺธสฺส ติณมุฏฺฐิมทาสหํ
ทตฺวาน เทวเทวสฺส ภิยฺโย จิตฺตํ ปสาทยึ
สมฺพุทฺธํ อภิวาเทตฺวา ปกฺกามิ อุตฺตรามุโข
อจิรํ คตมตฺตํ มํ มิคราชา อเหฐยิ
สีเหน ปาติโต สนฺโต ตตฺถ กาลํ กโต อหํ
อาสนฺเน เม กตํ กมฺมํ พุทฺธเสฏฺเฐ อนาสเว
สุมุตฺโต สรเวโคว เทวโลกํ อคจฺฉหํ
ยูโป ตตฺถ สุโภ อาสิ ปุญฺญกมฺมาภินิมฺมิโต
สหสฺสกณฺโฑ สตฺตเคณฺฑุ ธชาลุ หริตามโย
ปภา นิทฺธาวเต ตสฺส สตรํสีว อุคฺคโต
อากิณฺโณ เทวกญฺญาหิ อาโมทึ กามกามิหํ
เทวโลกา จวิตฺวาน สุกฺกมูเลน โจทิโต
อาคนฺตฺวาน มนุสฺสตฺตํ ปตฺโตมฺหิ อาสวกฺขยํ
จตุนวุเต อิโต กปฺเป นิสีทนมทาสหํ
ทุคฺคตึ นาภิชานามิ ติณมุฏฺฐิยิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ



อิตฺถํ สุทํ อายสฺมา ติณมุฏฺฐิทายโก เถโร อิมา คาถาโย
อภาสิตฺถาติ
ติณมุฏฺฐิทายกตฺเถรสฺส อปทานํ สมตฺตํ
นวมํ ตินฺทุกผลทายกตฺเถราปทานํ
กณิการํว โชตนฺตํ นิสินฺนํ ปพฺพตนฺตเร
อทฺทสํ วิรชํ พุทฺธํ โอฆติณฺณมนาสวํ
ตินฺทุกํ สผลํ ทิสฺวา ภินฺทิตฺวาน สโกฏิกํ
ปสนฺนจิตฺโต สุมโน เวสฺสภุสฺส อทาสหํ
เอกนวุเต อิโต กปฺเป ยํ ผลํ อททึ ตทา
ทุคฺคตึ นาภิชานามิ ผลทานสฺสิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ตินฺทุกผลทายโก เถโร อิมา คาถาโย
อภาสิตฺถาติ
ตินฺทุกผลทายกตฺเถรสฺส อปทานํ สมตฺตํ
ทสมํ เอกญฺชลิยตฺเถราปทานํ
เรวโต นาม สมฺพุทฺโธ นทีกูเล วสี ตทา
อทฺทสํ วิรชํ พุทฺธํ ปีตรํสีว ภาณุมํ




อุกฺกามุขํ ปหฏฺฐํว ขทิรงฺคารสนฺนิภํ
โอสธี วิย โรจนฺตํ เอกญฺชลิมกาสหํ
จตุนวุเต อิโต กปฺเป ยํ อญฺชลิมกาสหํ
ทุคฺคตึ นาภิชานามิ อญฺชลิยา อิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา เอกญฺชลิโย เถโร อิมา คาถาโย
อภาสิตฺถาติ
เอกญฺชลิยตฺเถรสฺส อปทานํ สมตฺตํ
อุทฺทานํ
ปทุมี อุปฺปลมาลี ธโช กิงฺกณิกํ นฬํ
จมฺปโก ปทุมมุฏฺฐิ ตินฺทุเกกญฺชลี ตถา
ฉ จ สฏฺฐิ จ คาถาโย คณิตาโย วิภาวิหิ
เอกปทุมวคฺโค ปญฺจตฺตึโส



ฉตฺตึโส สทฺทสญฺญิกวคฺโค
ปฐมํ สทฺทสญฺญิกตฺเถราปทานํ
มิคลุทฺโธ ปุเร อาสึ อรญฺเญ กานเน อหํ
ตตฺถทฺทสาสึ สมฺพุทฺธํ เทฺวสงฺฆปุรกฺขตํ
จตุสจฺจํ ปกาเสนฺตํ อุทฺธรนฺตํ มหาชนํ
อสฺโสสึ มธุรํ วาจํ กรวิกรุโทปมํ
พฺรหฺมสรสฺส มุนิโน สิขิโน โลกพนฺธุโน
โฆเส จิตฺตํ ปสาเทตฺวา ปตฺโตมฺหิ อาสวกฺขยํ
เอกตฺตึเส อิโต กปฺเป ยํ กมฺมมกรึ ตทา
ทุคฺคตึ นาภิชานามิ ปสาทสฺส อิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สทฺทสญฺญิโก เถโร อิมา คาถาโย
อภาสิตฺถาติ
สทฺทสญฺญิกตฺเถรสฺส อปทานํ สมตฺตํ
ทุติยํ ยวกลาปิยตฺเถราปทานํ
นคเร อรุณวติยา อาสึ ยวสิโก ตทา
ปนฺเถ ทิสฺวาน สมฺพุทฺธํ ยวกลาปํ อปตฺถรึ



อนุกมฺปโก การุณิโก สิขี โลกคฺคนายโก
มม สงฺกปฺปมญฺญาย นิสีทิ ยวสนฺถเร
ทิสฺวา นิสินฺนํ วิมลํ มหาฌายึ วินายกํ
ปาโมชฺชํ ชนยิตฺวาน ตตฺถ กาลํ กโต อหํ
เอกตฺตึเส อิโต กปฺเป ยํ กมฺมมกรึ ตทา
ทุคฺคตึ นาภิชานามิ ยวตฺถเร อิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ยวกลาปิโย เถโร อิมา คาถาโย
อภาสิตฺถาติ
ยวกลาปิยตฺเถรสฺส อปทานํ สมตฺตํ
ตติยํ กึสุกปูชกตฺเถราปทานํ
กึสุกํ ปุปฺผิตํ ทิสฺวา ปคฺคเหตฺวาน อญฺชลึ
พุทฺธํ สริตฺวา สิทฺธตฺถํ อากาเส อภิปูชยึ
จตุนวุเต อิโต กปฺเป ยํ ปุปฺผมภิปูชยึ
ทุคฺคตึ นาภิชานามิ พุทฺธปูชายิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ


อิตฺถํ สุทํ อายสฺมา กึสุกปูชโก เถโร อิมา คาถาโย
อภาสิตฺถาติ
กึสุกปูชกตฺเถรสฺส อปทานํ สมตฺตํ
จตุตฺถํ สโกฏกโกรณฺฑทายกตฺเถราปทานํ
อกฺกนฺตญฺจ ปทํ ทิสฺวา สิขิโน โลกพนฺธุโน
เอกํสํ อชินํ กตฺวา ปทํ เสฏฺฐํ อวนฺทหํ
โกรณฺฑํ ปุปฺผิตํ ทิสฺวา ปาทปํ ธรณีรุหํ
สโกฏกํ คเหตฺวาน ปเท จกฺกํ อปูชยึ
เอกตฺตึเส อิโต กปฺเป ยํ กมฺมมกรึ ตทา
ทุคฺคตึ นาภิชานามิ พุทฺธปูชายิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สโกฏกโกรณฺฑทายโก เถโร อิมา
คาถาโย อภาสิตฺถาติ
สโกฏกโกรณฺฑทายกตฺเถรสฺส อปทานํ สมตฺตํ
ปญฺจมํ ทณฺฑทายกตฺเถราปทานํ
กานนํ วนโมคฺคยฺห เวฬฬ เฉตฺวานหนฺตทา
อาลมฺพนํ คเหตฺวาน สงฺฆสฺส อททํ อหํ



เตน จิตฺตปฺปสาเทน สุพฺพเต อภิวาทิย
อาลมฺพนมฺปิ ทตฺวาน ปกฺกามิ อุตฺตรามุโข
จตุนวุเต อิโต กปฺเป ยํ ทณฺฑมททินฺตทา
ทุคฺคตึ นาภิชานามิ ทณฺฑทานสฺสิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ทณฺฑทายโก เถโร อิมา คาถาโย
อภาสิตฺถาติ
ทณฺฑทายกตฺเถรสฺส อปทานํ สมตฺตํ
ฉฏฺฐํ อมฺพยาคุทายกตฺเถราปทานํ
สตรํสี นาม สมฺพุทฺโธ สยมฺภู อปราชิโต
วุฏฺฐหิตฺวา สมาธิมฺหา ภิกฺขาย มมุปาคมิ
ปจฺเจกพุทฺธํ ทิสฺวาน อมฺพยาคุํ อทาปยึ
วิปฺปสนฺนมนนฺตสฺส วิปฺปสนฺเนน เจตสา
จตุนวุเต อิโต กปฺเป ยํ กมฺมมกรึ ตทา
ทุคฺคตึ นาภิชานามิ อมฺพยาคุยิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ



อิตฺถํ สุทํ อายสฺมา อมฺพยาคุทายโก เถโร อิมา คาถาโย
อภาสิตฺถาติ
อมฺพยาคุทายกตฺเถรสฺส อปทานํ สมตฺตํ
สตฺตมํ ปุฏกปูชกตฺเถราปทานํ
ทิวาวิหารา นิกฺขนฺโต วิปสฺสี โลกนายโก
ภิกฺขาย วิจรนฺโต โส มม สนฺติกมุปาคมิ
ตโต ปีติโต สุมโน พุทฺธเสฏฺฐสฺส ตาทิโน
โลณสุปุฏกํ ทตฺวา กปฺปํ สคฺคมฺหิ โมทหํ
เอกนวุเต อิโต กปฺเป ยํ ปุฏกมทาสหํ
ทุคฺคตึ นาภิชานามิ ปุฏกสฺส อิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปุฏกปูชโก เถโร อิมา คาถาโย
อภาสิตฺถาติ
ปุฏกปูชกตฺเถรสฺส อปทานํ สมตฺตํ
อฏฺฐมํ วจฺฉทายกตฺเถราปทานํ
วิปสฺสิโน ภควโต โลกเชฏฺฐสฺส ตาทิโน
เอกวจฺโฉ มยา ทินฺโน ปสนฺเนน สปาณินา





หตฺถิยานํ อสฺสยานํ ทิพฺพยานํ สมชฺฌคํ
เตน วจฺฉกทาเนน ปตฺโตมฺหิ อาสวกฺขยํ
เอกนวุเต อิโต กปฺเป ยํ วจฺฉมททึ ตทา
ทุคฺคตึ นาภิชานามิ วจฺฉทานสฺสิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา วจฺฉทายโก เถโร อิมา คาถาโย
อภาสิตฺถาติ
วจฺฉทายกตฺเถรสฺส อปทานํ สมตฺตํ
นวมํ สรณาคมนิยตฺเถราปทานํ
อารุหิมฺหา ตทา นาวํ ภิกฺขุ จาชีวโก จหํ
นาวาย ภิชฺชมานาย ภิกฺขุ เม สรณํ อทา
เอกตฺตึเส อิโต กปฺเป ยญฺจ เม สรณํ อทา
ทุคฺคตึ นาภิชานามิ สรณาคมเน ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สรณาคมนิโย เถโร อิมา คาถาโย
อภาสิตฺถาติ
สรณาคมนิยตฺเถรสฺส อปทานํ สมตฺตํ




ทสมํ ปิณฺฑปาติกตฺเถราปทานํ
ติสฺโส นามาสิ สมฺพุทฺโธ วิหาสิ ปวเน ตทา
ตุสิตาหิ อิธาคนฺตฺวา ปิณฺฑปาตํ อทาสหํ
สมฺพุทฺธํ อภิวาเทตฺวา ติสฺสํ นาม มหายสํ
สกํ จิตฺตํ ปสาเทตฺวา ตุสิตํ อคมาสหํ
เทฺวนวุเต อิโต กปฺเป ยํ ทานมททึ ตทา
ทุคฺคตึ นาภิชานามิ ปิณฺฑปาตสฺสิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปิณฺฑปาติโก เถโร อิมา คาถาโย
อภาสิตฺถาติ
ปิณฺฑปาติกตฺเถรสฺส อปทานํ สมตฺตํ
อุทฺทานํ
สทฺทสญฺญี ยวสิโก กึสุโกรณฺฑปุปฺผิโย
อาลมฺพนมฺพยาคู จ ปุฏกวจฺฉทายโก
สรณํ ปิณฺฑปาโต จ คาถา ตาฬีสเมว จ
สทฺทสญฺญิกวคฺโค ฉตฺตึโส




สตฺตตฺตึโส มนฺทารวปุปฺผิยวคฺโค
ปฐมํ มนฺทารวิยตฺเถราปทานํ
ตาวตึสา อิธาคนฺตฺวา มงฺคโล นาม มาณโว
มนฺทารวํ คเหตฺวาน วิปสฺสิสฺส มเหสิโน
สมาธินา นิสินฺนสฺส มตฺถเก ธารยึ อหํ
สตฺตาหํ ธารยิตฺวาน เทวโลกํ ปุนาคมึ
เอกนวุเต อิโต กปฺเป ยํ พุทฺธํ อภิปูชยึ
ทุคฺคตึ นาภิชานามิ พุทฺธปูชายิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา มนฺทารวิโย เถโร อิมา คาถาโย
อภาสิตฺถาติ
มนฺทารวิยตฺเถรสฺส อปทานํ สมตฺตํ
ทุติยํ กกฺการุปุปฺผิยตฺเถราปทานํ
ยามา เทวา อิธาคนฺตฺวา โคตมํ สิริวจฺฉยํ
กกฺการุปุปฺผํ ปคฺคยฺห พุทฺธสฺส อภิโรปยึ
เทฺวนวุเต อิโต กปฺเป ยํ ปุปฺผํ อภิปูชยึ
ทุคฺคตึ นาภิชานามิ พุทฺธปูชายิทํ ผลํ




ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา กกฺการุปุปฺผิโย เถโร อิมา คาถาโย
อภาสิตฺถาติ
กกฺการุปุปฺผิยตฺเถรสฺส อปทานํ สมตฺตํ
ตติยํ ภิสมุฬาลทายกตฺเถราปทานํ
ผุสฺโส นามาสิ สมฺพุทฺโธ สพฺพธมฺมาน ปารคู
วิเวกกาโม สปฺปญฺโญ อาคจฺฉิ มม สนฺติเก
ตสฺมึ จิตฺตํ ปสาเทตฺวา มหาการุณิเก ชิเน
ภิสมุฬาลํ ปคฺคยฺห พุทฺธเสฏฺฐสฺสทาสหํ
เทฺวนวุเต อิโต กปฺเป ยํ ภิสํ อททึ ตทา
ทุคฺคตึ นาภิชานามิ ภิสทานสฺสิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ภิสมุฬาลทายโก เถโร อิมา คาถาโย
อภาสิตฺถาติ
ภิสมุฬาลทายกตฺเถรสฺส อปทานํ สมตฺตํ



จตุตฺถํ เกสรปุปฺผิยตฺเถราปทานํ
วิชฺชาธโร ตทา อาสึ หิมวนฺตมฺหิ ปพฺพเต
อทฺทสํ วิรชํ พุทฺธํ จงฺกมนฺตํ มหายสํ
ตีณิ เกสรปุปฺผานิ สีเส กตฺวานหํ ตทา
อุปสงฺกมฺม สมฺพุทฺธํ เวสฺสภุํ อภิปูชยึ
เอกตฺตึเส อิโต กปฺเป ยํ กมฺมมกรึ ตทา
ทุคฺคตึ นาภิชานามิ พุทฺธปูชายิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา เกสรปุปฺผิโย เถโร อิมา คาถาโย
อภาสิตฺถาติ
เกสรปุปฺผิยตฺเถรสฺส อปทานํ สมตฺตํ
ปญฺจมํ องฺโกลปุปฺผิยตฺเถราปทานํ
ปทุโม นาม สมฺพุทฺโธ จิตฺตกูเฏ วสี ตทา
ทิสฺวาน ตมหํ พุทฺธํ สยมฺภุํ อุปคญฺฉหํ
องฺโกลํ ปุปฺผิตํ ทิสฺวา โอจินิตฺวานหํ ตทา
อุปคนฺตฺวาน สมฺพุทฺธํ ปูเชสึ ปทุมํ ชินํ
เอกตฺตึเส อิโต กปฺเป ยํ กมฺมมกรึ ตทา
ทุคฺคตึ นาภิชานามิ พุทฺธปูชายิทํ ผลํ



ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา องฺโกลปุปฺผิโย เถโร อิมา คาถาโย
อภาสิตฺถาติ
องฺโกลปุปฺผิยตฺเถรสฺส อปทานํ สมตฺตํ
ฉฏฺฐํ กทมฺพปุปฺผิยตฺเถราปทานํ
สุวณฺณวณฺณํ สมฺพุทฺธํ คจฺฉนฺตํ อนฺตราปเณ
กญฺจนคฺฆิยสงฺกาสํ ทฺวตฺตึสวรลกฺขณํ
นิสชฺช ปาสาทวเร อทฺทสํ โลกนายกํ
กทมฺพปุปฺผํ ปคฺคยฺห วิปสฺสึ อภิปูชยึ
เอกนวุเต อิโต กปฺเป ยํ ปุปฺผมภิปูชยึ
ทุคฺคตึ นาภิชานามิ พุทฺธปูชายิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา กทมฺพปุปฺผิโย เถโร อิมา คาถาโย
อภาสิตฺถาติ
กทมฺพปุปฺผิยตฺเถรสฺส อปทานํ สมตฺตํ



สตฺตมํ อุทฺทาลกปุปฺผิยตฺเถราปทานํ
สุชาโต นาม สมฺพุทฺโธ คงฺคากูเล วสี ตทา
อุทฺทาลกํ คเหตฺวาน ปูชยึ อปราชิตํ
เอกตฺตึเส อิโต กปฺเป ยํ ปุปฺผํ อภิปูชยึ
ทุคฺคตึ นาภิชานามิ พุทฺธปูชายิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อุทฺทาลกปุปฺผิโย เถโร อิมา คาถาโย
อภาสิตฺถาติ
อุทฺทาลกปุปฺผิยตฺเถรสฺส อปทานํ สมตฺตํ
อฏฺฐมํ เอกจมฺปกปุปฺผิยตฺเถราปทานํ
อุปสนฺโต จ สมฺพุทฺโธ วสติ ปพฺพตนฺตเร
เอกจมฺปกมาทาย อุปคญฺฉึ นรุตฺตมํ
ปสนฺนจิตฺโต สุมโน ปจฺเจกมุนิมุตฺตมํ
อุโภหตฺเถหิ ปคฺคยฺห ปูชยึ อปราชิตํ
เอกตฺตึเส อิโต กปฺเป ยํ ปุปฺผมภิปูชยึ
ทุคฺคตึ นาภิชานามิ พุทฺธปูชายิทํ ผลํ



ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา เอกจมฺปกปุปฺผิโย เถโร อิมา คาถาโย
อภาสิตฺถาติ
เอกจมฺปกปุปฺผิยตฺเถรสฺส อปทานํ สมตฺตํ
นวมํ ติมิรปุปฺผิยตฺเถราปทานํ
จนฺทภาคานทีตีเร อนุโสตํ วชามหํ
อทฺทสํ วิรชํ พุทฺธํ สาลราชํว ปุปฺผิตํ
ปสนฺนจิตฺโต สุมโน ปจฺเจกมุนิมุตฺตมํ
คเหตฺวา ติมิรํ ปุปฺผํ มตฺถเก โอกิรึ อหํ
เอกนวุเต อิโต กปฺเป ยํ ปุปฺผมภิปูชยึ
ทุคฺคตึ นาภิชานามิ พุทฺธปูชายิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ติมิรปุปฺผิโย เถโร อิมา คาถาโย
อภาสิตฺถาติ
ติมิรปุปฺผิยตฺเถรสฺส อปทานํ สมตฺตํ



ทสมํ สลฬปุปฺผิยตฺเถราปทานํ
จนฺทภาคานทีตีเร อโหสึ กินฺนโร ตทา
อถทฺทสํ เทวเทวํ จงฺกมนฺตํ นราสภํ
โอจินิตฺวาน สลฬํ พุทฺธเสฏฺฐสฺสทาสหํ
อุปสิงฺฆิ มหาวีโร สลฬํ เทวคนฺธิกํ
ปฏิคฺคเหตฺวา สมฺพุทฺโธ วิปสฺสี โลกนายโก
อุปสิงฺฆิ มหาวีโร เปกฺขมานสฺส เม ตทา
ปสนฺนจิตฺโต สุมโน วนฺทิตฺวา ทิปทุตฺตมํ
อญฺชลึ ปคฺคเหตฺวาน ปุน ปพฺพตมารุหึ
เอกนวุเต อิโต กปฺเป ยํ ปุปฺผมภิปูชยึ
ทุคฺคตึ นาภิชานามิ พุทฺธปูชายิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สลฬปุปฺผิโย เถโร อิมา คาถาโย
อภาสิตฺถาติ
สลฬปุปฺผิยตฺเถรสฺส อปทานํ สมตฺตํ
อุทฺทานํ
มนฺทารวญฺจ กกฺการุ ภิสเกสรปุปฺผิโย



องฺโกลโก กทมฺพี จ อุทฺทาลํ เอกจมฺปโก
ติมิรํ สลฬญฺเจว คาถา ตาฬีสเมว จ
มนฺทารวปุปฺผิยวคฺโค สตฺตตฺตึโส

อฏฺฐตฺตึโส โพธิวนฺทนวคฺโค
ปฐมํ โพธิวนฺทกตฺเถราปทานํ
ปาฏลึ ชลิตํ ทิสฺวา ปาทปํ ธรณีรุหํ
เอกํสํ อญฺชลึ กตฺวา อวนฺทึ ปาฏลึ อหํ
อญฺชลึ ปคฺคเหตฺวาน ครุํ กตฺวาน มานสํ
อนฺโตสุทฺธํ พหิสุทฺธํ สุวิมุตฺตํ อนาสวํ
วิปสฺสึ โลกมหิตํ กรุณาญาณสาครํ
สมฺมุขา วิย สมฺพุทฺธํ อวนฺทึ ปาฏลึ อหํ
เอกนวุเต อิโต กปฺเป ยํ โพธิมภิวนฺทิหํ
ทุคฺคตึ นาภิชานามิ วนฺทนาย อิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา โพธิวนฺทโก เถโร อิมา คาถาโย
อภาสิตฺถาติ
โพธิวนฺทกตฺเถรสฺส อปทานํ สมตฺตํ



ทุติยํ ปาฏลิปุปฺผิยตฺเถราปทานํ
วิปสฺสี นาม ภควา สยมฺภู อคฺคปุคฺคโล
ปุรกฺขโต สสิสฺเสหิ พนฺธุมํ ปาวิสี ชิโน
ตีณิ ปาฏลิปุปฺผานิ อุจฺฉงฺเค ฐปิตานิ เม
สีสํ นฺหายิตุกาโมหํ นทีตีรํ อคจฺฉหํ
นิกฺขมฺม พนฺธุมติยา อทฺทสํ โลกนายกํ
อินฺทีวรํว ชลิตํ อาทิตฺตํว หุตาสนํ
พฺยคฺฆูสภํว ปวรํ อภิชาตํว เกสรึ
คจฺฉนฺตํ สมณานคฺคํ ภิกฺขุสงฺฆปุรกฺขตํ
ตสฺมึ ปสนฺโน สุคเต กิเลสมลโธวเน
คเหตฺวา ตีณิ ปุปฺผานิ พุทฺธเสฏฺฐํ อปูชยึ
เอกนวุเต อิโต กปฺเป ยํ ปุปฺผมภิปูชยึ
ทุคฺคตึ นาภิชานามิ พุทฺธปูชายิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปาฏลิปุปฺผิโย เถโร อิมา คาถาโย
อภาสิตฺถาติ
ปาฏลิปุปฺผิยตฺเถรสฺส อปทานํ สมตฺตํ



ตติยํ ตีณุปฺปลมาลิยตฺเถราปทานํ
จนฺทภาคานทีตีเร อโหสึ วานโร ตทา
อทฺทสํ วิรชํ พุทฺธํ นิสินฺนํ ปพฺพตนฺตเร
โอภาเสนฺตํ ทิสา สพฺพา สาลราชํว ผุลฺลิตํ
ลกฺขณพฺยญฺชนูเปตํ ทิสฺวา อตฺตมโน อหํ
อุทคฺคจิตฺโต สุมโน ปีติยา หฏฺฐมานโส
ตีณิ อุปฺปลปุปฺผานิ มตฺถเก อภิโรปยึ
ปูชยิตฺวาน ปุปฺผานิ ผุสฺสสฺสาปิ มเหสิโน
สคารโว ภวิตฺวาน ปกฺกามึ อุตฺตรามุโข
คจฺฉนฺโต ปฏิกุฏิโก วิปฺปสนฺเนน เจตสา
เสลนฺตเร ปติตฺวาน ปาปุณึ ชีวิตกฺขยํ
เตน กมฺเมน สุกเตน เจตนาปณิธีหิ จ
ชหิตฺวา ปุริมํ ชาตึ ตาวตึสํ อคจฺฉหํ
สตานํ ตีณิกฺขตฺตุญฺจ เทวรชฺชมการยึ
สตานํ ปญฺจกฺขตฺตุํ จ จกฺกวตฺติ อโหสหํ
เทฺวนวุเต อิโต กปฺเป ยํ ปุปฺผมภิปูชยึ
ทุคฺคตึ นาภิชานามิ พุทฺธปูชายิทํ ผลํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ



อิตฺถํ สุทํ อายสฺมา ตีณุปฺปลมาลิโย เถโร อิมา คาถาโย
อภาสิตฺถาติ
ตีณุปฺปลมาลิยตฺเถรสฺส อปทานํ สมตฺตํ
จตุตฺถํ ปตฺติปุปฺผิยตฺเถราปทานํ
ยทา นิพฺพายิ สมฺพุทฺโธ มเหสี ปทุมุตฺตโร
สมาคมฺม ชนา สพฺเพ สรีรํ นีหรนฺติ เต
นีหรนฺเต สรีรมฺหิ วิชฺชมานาสุ เภริสุ
ปสนฺนจิตฺโต สุมโน ปตฺติปุปฺผมภิปูชยึ
สตสหสฺเส อิโต กปฺเป ยํ ปุปฺผมภิปูชยึ
ทุคฺคตึ นาภิชานามิ สรีเร ปูชิเต ผลํ
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปตฺติปุปฺผิโย เถโร อิมา คาถาโย
อภาสิตฺถาติ
ปตฺติปุปฺผิยตฺเถรสฺส อปทานํ สมตฺตํ


ปญฺจมํ สตฺตปณฺณิยตฺเถราปทานํ
สุมโน นาม สมฺพุทฺโธ อุปฺปชฺชิ โลกนายโก
ปสนฺนจิตฺโต สุมโน สตฺตปณฺณิมปูชยึ
สตสหสฺเส อิโต กปฺเป สตฺตปณฺณิมปูชยึ
ทุคฺคตึ นาภิชานามิ สตฺตปณฺณิปูชายิทํ ผลํ
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สตฺตปณฺณิโย เถโร อิมา คาถาโย
อภาสิตฺถาติ
สตฺตปณฺณิยตฺเถรสฺส อปทานํ สมตฺตํ
ฉฏฺฐํ คนฺธมุฏฺฐิยตฺเถราปทานํ
จิตเก กยิรมาเน นานาคนฺเธ สมาคเต
ปสนฺนจิตฺโต สุมโน คนฺธมุฏฺฐึ อปูชยึ



สตสหสฺเส อิโต กปฺเป จิตกํ ยํ อปูชยึ
ทุคฺคตึ นาภิชานามิ จิตปูชายิทํ ผลํ
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา คนฺธมุฏฺฐิโย เถโร อิมา คาถาโย
อภาสิตฺถาติ
คนฺธมุฏฺฐิยตฺเถรสฺส อปทานํ สมตฺตํ
สตฺตมํ จิตกปูชกตฺเถราปทานํ
ปรินิพฺพุเต ภควติ ชลชุตฺตมนามเก
อาโรปิตมฺหิ จิตเก สาลปุปฺผํ อปูชยึ
สตสหสฺเส อิโต กปฺเป ยํ ปุปฺผํ อปูชยึ
ทุคฺคตึ นาภิชานามิ จิตปูชายิทํ ผลํ
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ



กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา จิตกปูชโก เถโร อิมา คาถาโย
อภาสิตฺถาติ
จิตกปูชกตฺเถรสฺส อปทานํ สมตฺตํ
อฏฺฐมํ สุมนตาลวณฺฏิยตฺเถราปทานํ
สิทฺธตฺถสฺส ภควโต ตาลวณฺฏํ อทาสหํ
สุเมนหิ ปฏิจฺฉนฺนํ ธารยามิ มหายสํ
จตุนวุเต อิโต กปฺเป ตาลวณฺฏํ อทาสหํ
ทุคฺคตึ นาภิชานามิ ตาลวณฺฏสฺสิทํ ผลํ
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตา กตํ พุทฺธสฺส สาสนํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ



อิตฺถํ สุทํ อายสฺมา สุมนตาลวณฺฏิโย เถโร อิมา คาถาโย
อภาสิตฺถาติ
สุมนตาลวณฺฏิยตฺเถรสฺส อปทานํ สมตฺตํ
นวมํ สุมนทามิยตฺเถราปทานํ
สิทฺธตฺถสฺส ภควโต นฺหาตกสฺส ตปสฺสิโน
กตฺวาน สุมนทามํ ธารยึ ปุรโต ฐิโต
จตุนวุเต อิโต กปฺเป ยํ ทามํ อภิปูชยึ
ทุคฺคตึ นาภิชานามิ สุมนทามสฺสิทํ ผลํ
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สุมนทามิโย เถโร อิมา คาถาโย
อภาสิตฺถาติ
สุมนทามิยตฺเถรสฺส อปทานํ สมตฺตํ



ทสมํ กาสุมาริผลทายกตฺเถราปทานํ
กณิการํว โชตนฺตํ นิสินฺนํ ปพฺพตนฺตเร
อทฺทสํ วิรชํ พุทฺธํ โลกเชฏฺฐํ นราสภํ
ปสนฺนจิตฺโต สุมโน สิเร กตฺวาน อญฺชลึ
กาสุมาริผลํ คยฺห พุทฺธเสฏฺฐสฺสทาสหํ
เอกตฺตึเส อิโต กปฺเป ยํ ผลํ อททึ ตทา
ทุคฺคตึ นาภิชานามิ ผลทานสฺสิทํ ผลํ
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา กาสุมาริผลทายโก เถโร อิมา คาถาโย
อภาสิตฺถาติ
กาสุมาริผลทายกตฺเถรสฺส อปทานํ สมตฺตํ
อุทฺทานํ
โพธิปาฏลิอุปฺปลิ ปตฺติ จ สตฺตปณฺณิโย



คนฺธมุฏฺฐี จ จิตโก ตาลํ สุมนทามโก
กาสุมาริผลีปิจ คาถา เอกูนสฏฺฐิโย
โพธิวนฺทนวคฺโค อฏฺฐตฺตึโส

เอกูนจตฺตาฬีโส อมฺพฏผลวคฺโค
ปฐมํ อมฺพฏผลทายกตฺเถราปทานํ
สตรํสี นาม ภควา สยมฺภู อปราชิโต
วิเวกกาโม สมฺพุทฺโธ โคจรายาภินิกฺขมิ
ผลหตฺโถ อหํ ทิสฺวา อุปคญฺฉึ นราสภํ
ปสนฺนจิตฺโต สุมโน อมฺพฏํ อททํ ผลํ
จตุนวุเต อิโต กปฺเป ยํ ผลํ อททํ อหํ
ทุคฺคตึ นาภิชานามิ ผลทานสฺสิทํ ผลํ
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ



อิตฺถํ สุทํ อายสฺมา อมฺพฏผลทายโก เถโร อิมา คาถาโย
อภาสิตฺถาติ
อมฺพฏผลทายกตฺเถรสฺส อปทานํ สมตฺตํ
ทุติยํ ลพุชทายกตฺเถราปทานํ
นคเร พนฺธุมติยา อาสึ อารามิโก ตทา
อทฺทสํ วิรชํ พุทฺธํ คจฺฉนฺตํ อนิลญฺชเส
ลพุชสฺส ผลํ คยฺห พุทฺธเสฏฺฐสฺสทาสหํ
อากาเส ฐิตโก สนฺโต ปฏิคฺคณฺหิ มหายโส
ปีติสญฺชนนํ มยฺหํ ทิฏฺฐธมฺมสุขาวหํ
ผลํ พุทฺธสฺส ทตฺวาน วิปฺปสนฺเนน เจตสา
อธิคญฺฉึ ตทา ปีตึ วิปุลญฺจ สุขุตฺตมํ
อุปฺปชฺชเตว รตนํ นิพฺพตฺตสฺส ยหึ ตหึ
เอกนวุเต อิโต กปฺเป ยํ ผลํ อททึ ตทา
ทุคฺคตึ นาภิชานามิ ผลทานสฺสิทํ ผลํ
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว



ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ลพุชทายโก เถโร อิมา คาถาโย
อภาสิตฺถาติ
ลพุชทายกตฺเถรสฺส อปทานํ สมตฺตํ
ตติยํ อุทุมฺพรผลทายกตฺเถราปทานํ
นินฺนคานทิยา ตีเร วิหาสิ ปุริสุตฺตโม
อทฺทสํ วิรชํ พุทฺธํ เอกคฺคํ สุสมาหิตํ
ตสฺมึ ปสนฺนมานโส กิเลสมลโธวเน
อุทุมฺพรผลํ คยฺห พุทฺธเสฏฺฐสฺสทาสหํ
เอกนวุเต อิโต กปฺเป ยํ ผลํ อททึ ตทา
ทุคฺคตึ นาภิชานามิ ผลทานสฺสิทํ ผลํ
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ



อิตฺถํ สุทํ อายสฺมา อุทุมฺพรผลทายโก เถโร อิมา คาถาโย
อภาสิตฺถาติ
อุทุมฺพรผลทายกตฺเถรสฺส อปทานํ สมตฺตํ
จตุตฺถํ มิลกฺขุผลทายกตฺเถราปทานํ
วนนฺตเร พุทฺธํ ทิสฺวา อตฺถทสฺสึ มหายสํ
ปสนฺนจิตฺโต สุมโน มิลกฺขุสฺส ผลํ อทํ
อฏฺฐารเส กปฺปสเต ยํ ผลํ อททึ ตทา
ทุคฺคตึ นาภิชานามิ ผลทานสฺสิทํ ผลํ
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา มิลกฺขุผลทายโก เถโร อิมา คาถาโย
อภาสิตฺถาติ
มิลกฺขุผลทายกตฺเถรสฺส อปทานํ สมตฺตํ



ปญฺจมํ ผารุสผลทายกตฺเถราปทานํ
สุวณฺณวณฺณํ สมฺพุทฺธํ อาหุตีนํ ปฏิคฺคหํ
รถิยํ ปฏิปชฺชนฺตํ ผารุสผลํ อทาสหํ
เอกนวุเต อิโต กปฺเป ยํ ผลํ อททํ อหํ
ทุคฺคตึ นาภิชานามิ ผลทานสฺสิทํ ผลํ
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ผารุสผลทายโก เถโร อิมา คาถาโย
อภาสิตฺถาติ
ผารุสผลทายกตฺเถรสฺส อปทานํ สมตฺตํ
ฉฏฺฐํ วลฺลิผลทายกตฺเถราปทานํ
สพฺเพ ชนา สมาคมฺม อาคมึสุ วนํ ตทา
ผลมเนฺวสมานา เต อลภึสุ ผลํ ตทา


ตตฺถทฺทสาสึ สมฺพุทฺธํ สยมฺภุํ อปราชิตํ
ปสนฺนจิตฺโต สุมโน วลฺลิผลมทาสหํ
เอกตฺตึเส อิโต กปฺเป ยํ ผลํ อททึ ตทา
ทุคฺคตึ นาภิชานามิ ผลทานสฺสิทํ ผลํ
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา วลฺลิผลทายโก เถโร อิมา คาถาโย
อภาสิตฺถาติ
วลฺลิผลทายกตฺเถรสฺส อปทานํ สมตฺตํ
สตฺตมํ กทลิผลทายกตฺเถราปทานํ
กณิการํว ชลิตํ ปุณฺณมาเยว จนฺทิมํ
ชลนฺตํ ทีปรุกฺขํว อทฺทสํ โลกนายกํ
กทลิยา ผลํ คยฺห อทาสึ สตฺถุโน อหํ
ปสนฺนจิตฺโต สุมโน วนฺทิตฺวาน อปกฺกมึ



เอกตฺตึเส อิโต กปฺเป ยํ ผลํ อททึ ตทา
ทุคฺคตึ นาภิชานามิ ผลทานสฺสิทํ ผลํ
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา กทลิผลทายโก เถโร อิมา คาถาโย
อภาสิตฺถาติ
กทลิผลทายกตฺเถรสฺส อปทานํ สมตฺตํ
อฏฺฐมํ ปนสผลทายกตฺเถราปทานํ
อชฺชุโน นาม สมฺพุทฺโธ หิมวนฺเต วสี ตทา
จรเณน จ สมฺปนฺโน สมาธิกุสโล มุนิ
กุมฺภมตฺตํ คเหตฺวาน ปนสํ ชีวชีวกํ
ฉตฺตปณฺเณ ฐเปตฺวาน อทาสึ สตฺถุโน อหํ
เอกนวุเต อิโต กปฺเป ยํ ผลํ อททึ ตทา
ทุคฺคตึ นาภิชานามิ ผลทานสฺสิทํ ผลํ


สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปนสผลทายโก เถโร อิมา คาถาโย
อภาสิตฺถาติ
ปนสผลทายกตฺเถรสฺส อปทานํ สมตฺตํ
นวมํ โสณโกฏิวิสตฺเถราปทานํ
วิปสฺสิโน ปาวจเน เอกํ เลณํ มยา กตํ
จาตุทฺทิสสฺส สงฺฆสฺส พนฺธุมาราชธานิยา
ทุสฺเสหิ ภูมึ เลณสฺส สนฺถริตฺวา ปริจฺจชึ
อุทคฺคจิตฺโต สุมโน อกาสึ ปณิธึ ตทา
อาราเธยฺยํ สมฺพุทฺธํ ปพฺพชฺชญฺจ ลเภยฺยหํ
อนุตฺตรญฺจ นิพฺพานํ ผุเสยฺยํ สนฺติมุตฺตมํ
เตเนว สุกฺกมูเลน กปฺเป นวุติ สํสรึ
เทวภูโต มนุสฺโส จ กตปุญฺโญ วิโรจหํ


ตโต กมฺมาวเสเสน อิธ ปจฺฉิมเก ภเว
จมฺปายํ อคฺคเสฏฺฐิสฺส ชาโตมฺหิ เอกปุตฺตโก
ชาตมตฺตสฺส เม สุตฺวา ปิตุฉนฺโท อยํ อหุ
ททามหํ กุมารสฺส วีสโกฏี อนูนกา
จตุรงฺคุลา จ เม โลมา ชาตา ปาทตเล อุโภ
สุขุมา มุทุสมฺผสฺสา ตุลาปิจุสมา สุภา
อตีตา นวุติ กปฺปา อยํ เอโก จ อุตฺตรึ
นาภิชานามิ นิกฺขิตฺเต ปาเท ภุมฺเม อสนฺถเต
อาราธิโต เม สมฺพุทฺโธ ปพฺพชึ อนคาริยํ
อรหตฺตญฺจ เม ปตฺตํ สีติภูโตมฺหิ นิพฺพุโต
อคฺคารทฺธวิริยานํ นิทฺทิฏฺโฐ สพฺพทสฺสินา
ขีณาสโว จ อรหา ฉฬภิญฺโญ มหิทฺธิโก
เอกนวุเต อิโต กปฺเป ยํ ทานมททึ ตทา
ทุคฺคตึ นาภิชานามิ เลณทานสฺสิทํ ผลํ
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนํ



เถโร โกฏิวิโส โสโณ ภิกฺขุสงฺฆสฺส อคฺคโต
ปญฺหํ ปุฏฺโฐ วิยากาสิ อโนตตฺตมหาสเรติ
อิตฺถํ สุทํ อายสฺมา โสโณ โกฏิวิโส เถโร อิมา คาถาโย
อภาสิตฺถาติ
โสณโกฏิวิสตฺเถรสฺส อปทานํ สมตฺตํ
ทสมํ ปุพฺพกมฺมปิโลติ นาม พุทฺธาปทานํ
อโนตตฺตสราสนฺเน รมณีเย สิลาตเล
นานารตนปชฺโชเต นานาคนฺธวนนฺตเร
มหตา ภิกฺขุสงฺเฆน ปเรโต โลกนายโก
อาสีโน พฺยากริ ตตฺถ ปุพฺพกมฺมานิ อตฺตโน
สุณาถ ภิกฺขเว มยฺหํ ยํ กมฺมํ ปกตํ มยา
เอกํ อรญฺญิกํ ภิกฺขุํ ทิสฺวา ทินฺนํ ปิโลติกํ
ปตฺถิตํ ปฐมํ พุทฺธํ พุทฺธตฺตาย มยา ตทา
ปิโลติยสฺส กมฺมสฺส พุทฺธตฺเตปิ วิปจฺจติ
โคปาลโก ปุเร อาสึ คาวึ ปาเชติ โคจรํ
ปิวนฺตึ อุทกํ อาวิลํ คาวึ ทิสฺวา นิวารยึ
เตน กมฺมวิปาเกน อิธ ปจฺฉิมเก ภเว
ปิปาสิโต ยถิจฺฉกํ น หิ ปาตุํ ลภามหํ



ปุนาลิ นามหํ ธุตฺโต ปุพฺเพ อญฺญาสุ ชาติสุ
ปจฺเจกพุทฺธํ สุรภึ อพฺภาจิกฺขึ อทูสกํ
เตน กมฺมวิปาเกน นิรเย สํสรึ จิรํ
พหู วสฺสสหสฺสานิ ทุกฺขํ เวเทสิ เวทนํ
เตน กมฺมาวเสเสน อิธ ปจฺฉิมเก ภเว
อพฺภกฺขานํ มยา ลทฺธํ สุนฺทริกาย การณา
สพฺพาภิภุสฺส พุทฺธสฺส นนฺโท นามาสิ สาวโก
ตํ อพฺภาจิกฺขาย นิรเย จิรํ สํสริตํ มยา
ทสวสฺสสหสฺสานิ นิรเย สํสรึ จิรํ
มนุสฺสลาภํ ลทฺธาหํ อพฺภกฺขานํ พหุํ ลภึ
เตน กมฺมาวเสเสน จิญฺจมานวิกา มมํ
อพฺภาจิกฺขิ อภูเตน ชนกายสฺส อาคตา
พฺราหฺมโณ สุตวา อาสึ อหํ สกฺกตปูชิโต
มหาวเน ปญฺจสเต มนฺเต วาเจมิ มาณเว
ตตฺถาคโต อิสีภิโม ปญฺจาภิญฺโญ มหิทฺธิโก
ตญฺจาหํ อาคตํ ทิสฺวา อพฺภาจิกฺขึ อทูสกํ
ตโตหํ อวจํ สิสฺเส กามโภคี อยํ อิสิ
มยฺหํปิ ภาสมานสฺส อนุโมทึสุ มาณวา
ตโต มาณวกา สพฺเพ ภิกฺขมานา กุเล กุเล
มหาชนสฺส อาหํสุ กามโภคี อยํ อิสิ




เตน กมฺมวิปาเกน ปญฺจภิกฺขุสตา อิเม
อพฺภกฺขานํ ลภุํ สพฺเพ สุนฺทริกาย การณา
เวมาตุ ภาตรํ ปุพฺเพ ธนเหตุ หนึ อหํ
ปกฺขิปึ คริทุคฺเคสุ สิลาย จ อปึสยึ
เตน กมฺมวิปาเกน เทวทตฺโต สิลํ ขิปิ
องฺคุฏฺฐํ ปึสยิ ปาเท มม ปาสาณสกฺขรา
ปุเรหํ ทารโก หุตฺวา กีฬมาโน มหาปเถ
ปจฺเจกพุทฺธํ ทิสฺวาน มคฺเค สกลิกํ ทหึ
เตน กมฺมวิปาเกน อิธ ปจฺฉิมเก ภเว
วธตฺถํ มํ เทวทตฺโต อติมาเร ปโยชยิ
หตฺถาโรโห ปุเร อาสึ ปจฺเจกมุนิมุตฺตมํ
ปิณฺฑาย วิจรนฺตํปิ อาสาเทสึ คเชนหํ
เตน กมฺมวิปาเกน ภนฺโต นาฬาคิรี คโช
คิริพฺพเช ปุรวเร ทารุโณ สมุปาคมิ
ราชาหํ ปตฺติโก อาสึ สตฺติยา ปุริเส หนึ
เตน กมฺมวิปาเกน นิรเย ปจฺจิสํ ภุสํ
กมฺมุโน ตสฺส เสเสน โส ทานิ สกลํ มม
ปาเท ฉวึ ปกปฺเปสิ น หิ กมฺมํ วินสฺสติ
อหํ เกวฏฺฏคามสฺมึ อหุ เกวฏฺฏทารโก
มจฺโฉปฆาตเก ทิสฺวา ชนยึ โสมนสฺสกํ





เตน กมฺมวิปาเกน สีสทุกฺขํ อหุ มม
สกฺเกสุ หญฺญมาเนสุ ยทา หนิ วิฏฏุโภ
ผุสฺสสฺสาหํ ปาวจเน สาวเก ปริภาสยึ
ยวํ ขาทถ ภุญฺชถ มา จ ภุญฺชถ สาลิโย
เตน กมฺมวิปาเกน เตมาสํ ขาทิตํ ยวํ
นิมนฺติโต พฺราหฺมเณน เวรญฺชายํ วสึ ตทา
นิพฺพุทฺเธ วตฺตมานมฺหิ มลฺลปุตฺตํ นิเสธยึ
เตน กมฺมวิปาเกน ปิฏฺฐิทุกฺขํ อหุ มม
ติกิจฺฉโก อหํ อาสึ เสฏฺฐิปุตฺตํ วิเรจยึ
เตน กมฺมวิปาเกน โหติ ปกฺขนฺทิกํ มม
อวจาหํ โชติปาโล สุคตํ กสฺสปํ ตทา
กุโต นุ โพธิมณฺฑสฺส โพธิ ปรมทุลฺลภา
เตน กมฺมวิปาเกน อจรึ ทุกฺกรํ พหุํ
ฉพฺพสฺสานุรุเวลายํ ตโต โพธึ อปาปุณึ
นาหํ เอเตน มคฺเคน ปาปุณึ โพธิมุตฺตมํ
กุมคฺเคน คเวสิสฺสํ ปุพฺพกมฺเมน โจทิโต
ปุญฺญปาปปริกฺขีโณ สพฺพสนฺตาปวชฺชิโต
อโสโก อนุปายาโส นิพฺพายิสฺสํ อนาสโว
เอวํ ชิโน วิยากาสิ ภิกฺขุสงฺฆสฺส อตฺถโต
สพฺพาภิญฺญาพลปฺปตฺโต อโนตตฺเต มหาสเรติ




อิตฺถํ สุทํ ภควา อตฺตโน ปุพฺพจริตํ ปุพฺพกมฺมปิโลตึ นาม
พุทฺธาปทานํ ธมฺมปริยายํ อภาสิตฺถาติ
ปุพฺพกมฺมปิโลติ นาม พุทฺธาปทานํ สมตฺตํ
อุทฺทานํ
อมฺพฏํ อพุชญฺเจว อุทุมฺพรมิลกฺขุ จ
ผารุวลฺลี จ กทลิ ปนโส โกฏิวิสโก
ปุพฺพกมฺมปิโลติ จ อปทานํ มเหสิโน
คาถาโย เอกนวุติ คณิตาโย วิภาวิหิ
อมฺพฏผลวคฺโค เอกูนจตฺตาฬีโส
จุทฺทสมํ ภาณวารํ




จตฺตาฬีโส ปิลินฺทวคฺโค
ปฐมํ ปิลินฺทวจฺฉตฺเถราปทานํ
นคเร หํสวติยา อาสึ โทวาริโก อหํ
อกฺโขพฺภํ อมิตํ โภคํ ฆเร สนฺนิจิตํ มม
รโหคโต นิสีทิตฺวา ปหํสิตฺวาน มานสํ
นิสชฺช ปาสาทวเร เอวํ จินฺเตสหํ ตทา
พหู เมว คตา โภคา ผีตํ อนฺเตปุรํ มม
ราชาปิ มํ นิมนฺเตสิ อานนฺโท ปฐวิสฺสโร
อยญฺจ พุทฺโธ อุปฺปนฺโน อธิจฺจุปฺปตฺติโก มุนิ
สํวิชฺชนฺติ จ เม โภคา ทานํ ทสฺสามิ สตฺถุโน
ปทุเมน ราชปุตฺเตน ทินฺนํ ทานวรํ ชิเน
หตฺถินาเค จ ปลฺลงฺเก อปสฺเสนํ จนปฺปกํ
อหํปิ ทานํ ทสฺสามิ สงฺเฆ คณวรุตฺตเม
อทินฺนปุพฺพํ ทานวรํ ภวิสฺสํ อาทิกมฺมิโก
จินฺเตตฺวาหํ พหุวิธํ ยาเค ยสฺส สุขํ ผลํ
ปริกฺขารทานมทฺทกฺขึ มม สงฺกปฺปปูรณํ
ปริกฺขารานิ ทสฺสามิ สงฺเฆ คณวรุตฺตเม
อทินฺนปุพฺพมญฺเญสํ ภวิสฺสํ อาทิกมฺมิโก




นฬกาเร อุปาคมฺม ฉตฺตํ กาเรสิ ตาวเท
ฉตฺตสตสหสฺสานิ เอกโต สนฺนิปาตยึ
ทุสฺสสตหสฺสานิ เอกโต สนฺนิปาตยึ
ปตฺตสตสหสฺสานิ เอกโต สนฺนิปาตยึ
วาสิโย สตฺถเก จาปิ สูจิโย นขเฉทเน
เหฏฺฐา ฉตฺเต ฐปาเปสึ กาเรตฺวา ตทนุจฺฉเว
วิธูปเน ตาลปณฺเณ โมรหตฺเถ จ จามเร
ปริสฺสาวเน เตลธาเร การยึ ตทนุจฺฉเว
สูจิฆเร อํสวทฺเธ อโถปิ กายพนฺธเน
อาธารเก จ สุกเต การยึ ตทนุจฺฉเว
ปริโภคภาชเน จ อโถปิ โลหถาลเก
เภสชฺเช ปูรยิตฺวาน เหฏฺฐาฉตฺเต ฐเปสหํ
วจํ อุสีรํ ลฏฺฐิมธธ ปิปฺผลิมริจานิ จ
หรีตกึ สิงฺคิเวรํ สพฺเพ ปูเรสิ ภาชเน
อุปาหนา ปาทุกาโย อโถ อุทกปุญฺฉเน
กตฺตรทณฺเฑ สุกเต การยึ ตทนุจฺฉเว
โอสถํ อญฺชนาปิจ สลากา ธมฺมกุตฺตรา
กุญฺจิกา ปญฺจวณฺเณหิ สิพฺพิเต กุญฺจิกาฆเร
อาโยเค ธูมเนตฺเต จ อโถปิ ทีปธารเก
ตุมฺพเก จ กรณฺเฑ จ การยึ ตทนุจฺฉเว



สณฺฑาเส ปิปฺผเล เจว อโถปิ มลหาริโน
เภสชฺชถวิเก เจว การยึ ตทนุจฺฉเว
อาสนฺทิโย ปีฐเก จ ปลฺลงฺเก จตุโรมเย
ตทนุจฺฉเว กาเรตฺวา เหฏฺฐาฉตฺเต ฐเปสหํ
อุณฺณาภิสึ ตุลภิสึ อโถปิ ปีฐกาภิสึ
พิพฺโพหเน จ สุกเต การยึ ตทนุจฺฉเว
กุรุวินฺเท มธุสิตฺเถ เตลหตฺถปตาปกํ
สิเวฏิผลกํ สุจึ มญฺจํ อตฺถรเณน จ
เสนาสเน ปาทปุญฺเฉ สยนาสนฑณฺฑเก
ทนฺตโปเณ จ กถลึ สีสเลปนคนฺธเก
อรณึ ผลปีเฐ จ ปตฺตปิธานถาลเก
อุทกสฺส กฏจฺฉุญฺจ จุณฺณกํ รชนมฺพณํ
สมฺมุญฺชนํ อุทวตฺถํ ตถา วสฺสิกสาฏกํ
นิสีทนํ กณฺฑุจฺฉาทึ อถ อนฺตรวาสกํ
อุตฺตราสงฺคสงฺฆาฏึ นตฺถุกํ มุขโสธนํ
พิลงฺคโลณภูตญฺจ มธธ จ ทธิปานกํ
ปุปฺผสิตฺถํ ปิโลติญฺจ มุขปุญฺฉนสุตฺตกํ
ทาตพฺพํ นาม ยํ อตฺถิ ยญฺจ กปฺปติ สตฺถุโน
สพฺพเมตํ สมาเนตฺวา อานนฺทํ อุปสงฺกมึ
อุปสงฺกมฺม ราชานํ ชเนตารํ มหายสํ






สิรสา อภิวาเทตฺวา อิทํ วจนมพฺรวึ
เอกโต ชาติสํวฑฺฒา อุภินฺนํ เอกโต ยโส
สาธารณา สุเข ทุกฺเข อุโภ จ อนุวตฺตกา
อตฺถิ เจตสิกํ ทุกฺขํ ตวาเธยฺยํ อรินฺทม
ยทิ สกฺโกสิ ตํ ทุกฺขํ วิโนเทยฺยาสิ ขตฺติย
ตว ทุกฺขํ มม ทุกฺขํ อภินฺนํ เอกโต มนํ
นิฏฺฐิตนฺติ วิชานาสิ ตํ โมเจยฺย สเจ ตุวํ
ชานาหิ โข มหาราช ทุกฺขํ เม ทุพฺพิโนทยํ
พหุํ สมาโน คชฺชสฺสุ เอตนฺเต ทุจฺจชํ ธนํ
ยาวตา วิชิเต อตฺถิ ยาวตา มม ชีวิตํ
เอเตหิ ยทิ เต อตฺโถ ทสฺสามิ อวิกมฺปิโต
คชฺชิตํ โข ตยา เทว มิจฺฉา ตํ พหุคชฺชิตํ
ชานิสฺสามิ ตุวํ อชฺช สพฺพธมฺเม ปติฏฺฐิตํ
อติพาฬฺหํ นิปีเฬสิ ททมานสฺส เม สโต
กินฺเต สลฺลปิเตนตฺโถ ปตฺถิตํ เต กเถหิ เม
อิจฺฉามหํ มหาราช พุทฺธเสฏฺฐํ อนุตฺตรํ
โภชยิสฺสามิ สมฺพุทฺธํ วชฺชํ เม มาหุ ชีวิตํ
อญฺญํ เตหํ วรํ ทมฺมิ อยาจิโต ตถาคโต
อเทยฺโย กสฺสจิ พุทฺโธ มณิ โชติรโส ยถา
นนุ เต คชฺชิตํ เทว ยาว ชีวิตมตฺถิกํ





ชีวิตํ ททมาเนน ยุตฺตํ ทาตุํ ตถาคตํ
ฐปนีโย มหาวีโร อเทยฺโย กสฺสจิ ชิโน
น เม ปฏิสฺสุโต พุทฺโธ วรสฺสุ อมิตํ ธนํ
วินิจฺฉยํ ปาปุณามิ ปุจฺฉิสฺสามิ วินิจฺฉเย
ยถา สณฺหํ กเถสฺสนฺติ ปฏิปุจฺฉาม ตํ ตถา
รญฺโญ หตฺเถ คเหตฺวาน อคมาสึ วินิจฺฉยํ
ปุรโต อกฺขทสฺสานํ อิทํ วจนมพฺรวึ
สุณนฺตุ เม อกฺขทสฺสา ราชา วรํ อทาสิ เม
น กิญฺจิ ฐปยิตฺวาน ชีวิตํปิ ปวารยึ
ตสฺส เม วรทินฺนสฺส พุทฺธเสฏฺฐํ วรึ อหํ
สุทินฺโน โหติ เม พุทฺโธ ฉินฺทถ สํสยํ มม
สุสฺสาม ตว วจนํ ภูมิปาลสฺส ราชิโน
อุภินฺนํ วจนํ สุตฺวา ฉินฺทิสฺสาเมตฺถ สํสยํ
สพฺพํ เทว ตยา ทินฺนํ อิมสฺส สพฺพคาหิตํ
น กิญฺจิ ฐปยิตฺวาน ชีวิตํปิ ปวารยึ
กิจฺฉปฺปตฺโตว หุตฺวาน ยาวชีวมนุตฺตรํ
อิมํ สุทุกฺขิตํ ญตฺวา อทาสึ สพฺพคาหิตํ
ปราชโย ตุวํ เทว อสฺส เทยฺโย ตถาคโต
อุภินฺนํ สํสโย ฉินฺโน ยถา สณฺฐมฺหิ ติฏฺฐถ
ราชา ตตฺเถว ฐตฺวาน อกฺขทสฺเสตทพฺรวิ




สมฺมา มยฺหํปิ เทยฺยาถ ปุน พุทฺธํ ลภามหํ
ปูเรตฺวา ตว สงฺกปฺปํ โภชยิตฺวา ตถาคตํ
ปุน เทยฺยาสิ สมฺพุทฺธํ อานนฺทสฺส ยสสฺสิโน
อกฺขทสฺเสภิวาเทตฺวา อานนฺทมปิ ขตฺติยํ
ตุฏฺโฐ ปมุทิโต หุตฺวา สมฺพุทฺธํ อุปสงฺกมึ
อุปสงฺกมฺม สมฺพุทฺธํ โอฆติณฺณํ อนาสวํ
สิรสา อภิวาเทตฺวา อิทํ วจนมพฺรวึ
วสีสตสหสฺเสหิ อธิวาเสหิ จกฺขุมา
หาสยนฺโต มม จิตฺตํ นิเวสนมุเปหิ เม
ปทุมุตฺตโร โลกวิทู อาหุตีนํ ปฏิคฺคโห
มม สงฺกปฺปมญฺญาย อธิวาเสสิ จกฺขุมา
อธิวาสนมญฺญาย อภิวาทิย สตฺถุโน
หฏฺโฐ อุทคฺคจิตฺโตหํ นิเวสนมุปาคมึ
มิตฺตามจฺเจ สมาเนตฺวา อิทํ วจนมพฺรวึ
สุทุลฺลโภ มยา ลทฺโธ มณิ โชติรโส ยถา
เกน ตํ ปูชยิสฺสามิ อปฺปเมยฺโย อนูปโม
อตุโล อสโม ธีโร ชิโน อปฺปฏิปุคฺคโล
ตถาสมสโม เจว อทุติโย นราสโภ
ทุกฺกรํ อธิการํ หิ พุทฺธานุจฺฉวิกํ มยา
นานาปุปฺเผ สมาเนตฺวา กโรม ปุปฺผมณฺฑปํ



พุทฺธานุจฺฉวิกํ เอตํ สพฺพปูชา ภวิสฺสติ
อุปฺปลํ ปทุมํ วาปิ วสฺสิกํ อธิมุตฺตกํ
จมฺปกํ นาคปุปฺผญฺจ มณฺฑปํ การยึ อหํ
สตาสนสหสฺสานิ ฉตฺตฉายาย ปญฺญปึ
ปจฺฉิมํ อาสนํ มยฺหํ อธิกํ สตมคฺฆติ
สตาสนสหสฺสานิ ฉตฺตฉายาย ปญฺญปึ
ปฏิยาเทตฺวา อนฺนปานํ กาลํ อาโรจยึ อหํ
อาโรจิตมฺหิ กาลมฺหิ ปทุมุตฺตโร มหามุนิ
วสีสตสหสฺเสหิ นิเวสนมุเปสิ เม
ธาเรนฺตํ อุปริจฺฉตฺตํ สุผุลฺลปุปฺผมณฺฑเป
วสีสตสหสฺเสหิ นิสีทิ ปุริสุตฺตโม
ฉตฺตสตสหสฺสานิ สตสหสฺสมาสนํ
กปฺปิยํ อนวชฺชญฺจ ปฏิคฺคณฺหาหิ จกฺขุมา
ปทุมุตฺตโร โลกวิทู อาหุตีนํ ปฏิคฺคโห
มมํ ตาเรตุกาโม โส สมฺปฏิจฺฉิ มหามุนิ
ภิกฺขุโน เอกเมกสฺส ปจฺเจกํ ปตฺตทาสหํ
ชหึสุ สมฺภตํ ปตฺตํ โลหปตฺตํ อธารยุํ
สตฺตรตฺตินฺทิวํ พุทฺโธ นิสีทิ ปุปฺผมณฺฑเป
โพธยนฺโต พหู สตฺเต ธมฺมจกฺกํ ปวตฺตยิ
ธมฺมจกฺกํ ปวตฺเตนฺโต เหฏฺฐโต ปุปฺผมณฺฑเป



จุลฺลาสีติสหสฺสานํ ธมฺมาภิสมโย อหุ
สตฺตเม ทิวเส ปตฺเต ปทุมุตฺตโร มหามุนิ
ฉตฺตฉายาย นิสินฺโน อิมา คาถา อภาสถ
อนูนกํ ทานวรํ โย เม ปาทาสิ มาณโว
ตมหํ กิตฺตยิสฺสามิ สุณาถ มม ภาสโต
หตฺถี อสฺสา รถา ปตฺตี เสนา จ จตุรงฺคินี
ปริวาเรสฺสนฺติ ตํ นิจฺจํ สพฺพทานสฺสิทํ ผลํ
หตฺถิยานํ อสฺสยานํ สิวิกํ สนฺทมานิกํ
อุปฏฺฐิสฺสนฺติ ตํ นิจฺจํ สพฺพทานสฺสิทํ ผลํ
สฏฺฐี รถสหสฺสานิ สพฺพาลงฺการภูสิตา
ปริวาเรสฺสนฺติ ตํ นิจฺจํ สพฺพทานสฺสิทํ ผลํ
สฏฺฐี ตุริยสหสฺสานิ เภริโย สมลงฺกตา
วชฺชยิสฺสนฺติ ตํ นิจฺจํ สพฺพทานสฺสิทํ ผลํ
ฉฬาสีติสหสฺสานิ นาริโย สมลงฺกตา
วิจิตฺตวตฺถาภรณา อามุตฺตมณิกุณฺฑลา
อาฬารมุขา หสุลา สุสญฺญา ตนุมชฺฌิมา
ปริวาเรสฺสนฺติ ตํ นิจฺจํ สพฺพทานสฺสิทํ ผลํ
ตึสกปฺปสหสฺสานิ เทวโลเก รมิสฺสติ
สหสฺสกฺขตฺตุํ เทวินฺโท เทวรชฺชํ กริสฺสติ
สหสฺสกฺขตฺตุํ ราชา จ จกฺกวตฺติ ภวิสฺสติ



ปเทสรชฺชํ วิปุลํ คณนาโต อสงฺขยํ
เทวโลเก วสนฺตสฺส ปุญฺญกมฺมสมงฺคิโน
เทวโลกานุปริยนฺเต รตนฉตฺตํ ธริสฺสติ
อิจฺฉิสฺสติ ยทา วายํ ฉทนํ ทุสฺสปุปฺผชํ
อิมสฺส จิตฺตมญฺญาย นิวทฺธํ ฉาทยิสฺสติ
เทวโลกา จวิตฺวาน สุกฺกมูเลน โจทิโต
ปุญฺญกมฺเมน สํยุตฺโต พฺรหฺมพนฺธุ ภวิสฺสติ
กปฺปสตสหสฺสมฺหิ โอกฺกากกุลสมฺภโว
โคตโม นาม นาเมน สตฺถา โลเก ภวิสฺสติ
สพฺพเมตํ อภิญฺญาย โคตโม สกฺยปุงฺคโว
ภิกฺขุสงฺเฆ นิสีทิตฺวา เอตทคฺเค ฐเปสฺสติ
ปิลินฺทวจฺโฉ นาเมน เหสฺสติ สตฺถุสาวโก
เทวานํ อสุรานญฺจ คนฺธพฺพานญฺจ สกฺกโต
ภิกฺขูนํ ภิกฺขุนีนญฺจ คิหีนญฺจ ตเถว โส
ปิโย หุตฺวาน สพฺเพสํ วิหริสฺสตินาสโว
สตสหสฺเส กตํ กมฺมํ ผลํ ทสฺเสสิ เม อิธ
สุมุตฺโต สรเวโคว กิเลเส ฌาปยึ อหํ
อโห เม สุกตํ กมฺมํ ปุญฺญกฺเขตฺเต อนุตฺตเร
ยตฺถ การํ กริตฺวาน ปตฺโตสฺมิ อจลํ ปทํ
อนูนกํ ทานวรํ อทาสิ โย หิ มาณโว



อาทิปุพฺพงฺคโม อาสิ ตสฺส ทานสฺสิทํ ผลํ
ฉตฺเต สุคเต ทตฺวาน สงฺเฆ คณวรุตฺตเม
อฏฺฐานิสํเส อนุโภมิ กมฺมานุจฺฉวิเก มม
สีตํ อุณฺหํ น ชานามิ รโชชลฺลํ น ลิมฺปติ
อนุปทฺทโว อนีติ จ โหมิ อปจิโต สทา
สุขุมจฺฉวิโก โหมิ วิสทํ โหมิ มานสํ
ฉตฺตสตสหสฺสานิ ภเว สํสรโต มม
สพฺพาลงฺการยุตฺตานิ ตสฺส กมฺมสฺส วาหสา
อิมํ ชาตึ ฐเปตฺวาน มตฺถเก ธารยนฺติ เม
ตสฺมา อิมาย ชาติยา นตฺถิ เม ฉตฺตธารณา
มม สพฺพํ กตํ กมฺมํ วิมุตฺติฉตฺตปตฺติยา
ทุสฺสานิ สุคเต ทตฺวา สงฺเฆ คณวรุตฺตเม
อฏฺฐานิสํเส อนุโภมิ กมฺมานุจฺฉวิเก มม
สุวณฺณวณฺโณ วิรโช สปฺปภาโส ปตาปวา
สินิทฺธํ โหติ เม คตฺตํ ภเว สํสรโต มม
ทุสฺสสตสหสฺสานิ เสตา ปีตา จ โลหิตา
ธาเรนฺติ มตฺถเก มยฺหํ ทุสฺสทานสฺสิทํ ผลํ
โกเสยฺยกมฺพลิยานิ โขมกปฺปาสิกานิ จ
สพฺพตฺถ ปฏิลภามิ เตสํ นิสฺสนฺทโต อหํ
ปตฺเต จ สุคเต ทตฺวา สงฺเฆ คณวรุตฺตเม




ทสานิสํเส อนุโภมิ กมฺมานุจฺฉวิเก มม
สุวณฺณถาเล มณิถาเล รชเตปิจ ถาลเก
โลหิตงฺกมเย ถาเล ปริภุญฺชามิ สพฺพทา
อนุปทฺทโว อนีติ จ โหมิ อปจิโต สทา
ลาภี อนฺนสฺส ปานสฺส วตฺถสฺส สยนสฺส จ
น วินสฺสนฺติ เม โภคา ฐิตจิตฺโต ภวามหํ
ธมฺมกาโม สทา โหมิ อปฺปเกฺลโส อนาสโว
เทวโลเก มนุสฺเส วา อนุพนฺธา อิเม คุณา
ฉายา ยถาปิ รูปสฺส สพฺพตฺถ น ชหนฺติ มํ
จิตฺตพนฺธนสมฺพทฺธา สุกตา วาสิโย พหู
ทตฺวาน พุทฺธเสฏฺฐสฺส สงฺฆสฺส จ ตเถวหํ
อฏฺฐานิสํเส อนุโภมิ กมฺมานุจฺฉวิเก มม
สูโร โหมิ วิสารี จ เวสารชฺเชสุ ปารมี
ธิติวิริยวา โหมิ ปคฺคหิตมโน สทา
กิเลสจฺเฉทนํ ญาณํ สุขุมํ อตุลํ สุจึ
สพฺพตฺถ ปฏิลภามิ ตสฺส นิสฺสนฺทโต มม
อกกฺกเส อผรุเส อโธเต สตฺถเก พหู
ปสนฺนจิตฺโต ทตฺวาน พุทฺเธ สงฺเฆ ตเถว จ
ปญฺจานิสํเส อนุโภมิ กมฺมานุจฺฉวิเก มม
กลฺยาณมิตฺตํ วิริยํ ขนฺติญฺจ เมตฺติสตฺถกํ



ตณฺหาสลฺลสฺส ฉินฺนตฺตา ปญฺญาสตฺถํ อนุตฺตรํ
วชิเรน สมํ ญาณํ เตสํ นิสฺสนฺทโต ลเภ
สูจิโย สุคเต ทตฺวา สงฺเฆ คณวรุตฺตเม
ปญฺจานิสํเส อนุโภมิ กมฺมานุจฺฉวิเก มม
นมสฺสิโย กงฺขจฺเฉโท อภิรูโป จ โภควา
ติกฺขปญฺโญ สทา โหมิ สํสรนฺโต ภวาภเว
คมฺภีรํ นิปุณํ ฐานํ อตฺถํ ญาเณน ปสฺสยึ
วชิรคฺคสมํ ญาณํ โหติ เม ตมฆาตนํ
นขจฺเฉทเน สุคเต ทตฺวา สงฺเฆ คณวรุตฺตเม
ปญฺจานิสํเส อนุโภมิ กมฺมานุจฺฉวิเก มม
ทาสทาสี ควสฺเส จ ภฏเก นาฏเก พหู
นฺหาปิเต ภตฺตเก สูเท สพฺพตฺเถว ลภามหํ
วิธูปเน สุคเต ทตฺวา ตาลปณฺเณ จ โสภเน
อฏฺฐานิสํเส อนุโภมิ กมฺมานุจฺฉวิเก มม
สีตํ อุณฺหํ น ชานามิ ปริฬาโห น วิชฺชติ
ทรถํ นาภิชานามิ จิตฺตสนฺตาปนํ มม
ราคคฺคิ โทสโมหคฺคิ มานคฺคิ ทิฏฺฐิอคฺคิ จ
สพฺพคฺคิ นิพฺพุโต มยฺหํ ตสฺส นิสฺสนฺทโต มม
โมรหตฺเถ จามริโย ทตฺวา สงฺเฆ คณุตฺตเม
อุปสนฺตกิเลโสหํ วิหรามิ อนงฺคโณ



ปริสฺสาวเน สุคเต ทตฺวา สุคเต ธมฺมกุตฺตเร
ปญฺจานิสํเส อนุโภมิ กมฺมานุจฺฉวิเก มม
สพฺเพสํ สมติกฺกมฺม ทิพฺพํ อายุํ ลภามหํ
อปฺปสโยฺห สทา โหมิ โจรปจฺจตฺถิเกหิ วา
สตฺเถน วา วิเสน วา วิเหสํปิ น กุพฺพเต
อนฺตรามรณํ นตฺถิ เตสํ นิสฺสนฺทโต มม
เตลธาเร สุคเต ทตฺวา สงฺเฆ คณวรุตฺตเม
ปญฺจานิสํเส อนุโภมิ กมฺมานุจฺฉวิเก มม
สุจารุรูโป สุภทฺโท สุสมุคฺคตมานโส
อวิกฺเขปมโน โหมิ สพฺพารกฺเขหิ รกฺขิโต
สูจิฆเร สุคเต ทตฺวา สงฺเฆ คณวรุตฺตเม
ตีณานิสํเส อนุโภมิ กมฺมานุจฺฉวิเก มม

อิเม คุเณ ปฏิลภามิ ตสฺส นิสฺสนฺทโต อหํ
อํสวทฺเธ ชิเน ทตฺวา สงฺเฆ คณวรุตฺตเม
ตีณานิสํเส อนุโภมิ กมฺมานุจฺฉวิเก มม
สทฺธมฺเม คาฬฺหํ วินฺทามิ สรามิ ทุติยํ ภวํ
สพฺพตฺถ สุจฺฉวิ โหมิ ตสฺส นิสฺสนฺทโต อหํ
กายพนฺเธ ชิเน ทตฺวา สงฺเฆ คณวรุตฺตเม
ฉานิสํเส อนุโภมิ กมฺมานุจฺฉวิเก มม




สมาธีสุ น กมฺปามิ วสี โหมิ สมาธิสุ
อเภชฺชปริโส โหมิ อาเทยฺยวจโน สทา
อุปฏฺฐิตสฺสติ โหมิ ตาโส มยฺหํ น วิชฺชติ
เทวโลเก มนุสฺเส วา อนุพนฺธา อิเม คุณา
อาธารเก ชิเน ทตฺวา สงฺเฆ คณวรุตฺตเม
ปญฺจวณฺเณ ภยาภาโว อจโล โหมิ เกนจิ
เยเกจิ เม สุตา ธมฺมา สติญาณปฺปโพธนา
ธตา เม น วินสฺสนฺติ ภวนฺติ สุวินิจฺฉิตา
ภาชเน ปริโภเค จ ทตฺวา พุทฺเธ คณุตฺตเม
ตีณานิสํเส อนุโภมิ กมฺมานุจฺฉวิเก มม
โสวณฺณมเย มณิมเย อโถปิ ผลิกามเย
โลหิตงฺกมเย เจว ลภามิ ภาชเน อหํ
ภริยา ทาสทาสี จ หตฺถิสฺสรถปตฺติเก
อิตฺถี ปติพฺพตา เจว ปริโภคานิ สพฺพทา
วิชฺชา มนฺตปเท เจว วิวิเธ อาคเม พหู
สพฺพสิปฺปํ นิสาเมมิ ปริโภคานิ สพฺพทา
ถาลเก สุคเต ทตฺวา สงฺเฆ คุณวรุตฺตเม
ตีณานิสํเส อนุโภมิ กมฺมานุจฺฉวิเก มม
โสวณฺณมเย มณิมเย อโถปิ ผลิกามเย
โลหิตงฺกมเย เจว ลภามิ ถาลเก อหํ



อสฺสฏฺฐเก ผลมเย อโถ โปกฺขรปตฺตเก
มธุปานกสงฺเข จ ลภามิ ถาลเก อหํ
วตฺเต คุเณ ปฏิปตฺตึ อาจารกิริยาสุ จ
อิเม คุเณ ปฏิลเภ ตสฺส นิสฺสนฺทโต อหํ
เภสชฺชํ สุคเต ทตฺวา สงฺเฆ คณวรุตฺตเม
ทสานิสํเส อนุโภมิ กมฺมานุจฺฉวิเก มม
อายุวา พลวา ธีโร วณฺณวา ยสวา สุขี
อนุปทฺทโว อนีติ จ โหมิ อปจิโต สทา
น เม ปิยวิโยคตฺถิ ตสฺส นิสฺสนฺทโต มม
อุปาหเน ชิเน ทตฺวา สงฺเฆ คณวรุตฺตเม
ตีณานิสํเส อนุโภมิ กมฺมานุจฺฉวิเก มม
หตฺถิยานํ อสฺสยานํ สิวิกํ สนฺทมานิกํ
สฏฺฐี รถสหสฺสานิ ปริวาเรนฺติ มํ สทา
มณิมยา ตมฺพมยา โสณฺณรชตปาทุกา
นิพฺพตฺตนฺติ ปทุทฺธาเร ภเว สํสรโต มม
นิยามํ ปฏิธาวนฺติ อาจารคุณโสธนํ
อิเม คุเณ ปฏิลเภ ตสฺส นิสฺสนฺทโต อหํ
ปาทุเก สุคเต ทตฺวา สงฺเฆ คุณวรุตฺตเม
อิทฺธิปาทุกมารุยฺห วิหรามิ ยถิจฺฉกํ




มุขปุญฺฉนํ สุคเต ทตฺวา สงฺเฆ คณวรุตฺตเม
ปญฺจานิสํเส อนุโภมิ กมฺมานุจฺฉวิเก มม
สุวณฺณวณฺโณ วิรโช สปฺปภาโส ปตาปวา
สินิทฺธํ โหติ เม คตฺตํ รโชชลฺลํ น ลิมฺปติ
อิเม คุเณ ปฏิลเภ ตสฺส นิสฺสนฺทโต อหํ
กตฺตรทณฺเฑ สุคเต ทตฺวา สงฺเฆ คณวรุตฺตเม
ปญฺจานิสํเส อนุโภมิ กมฺมานุจฺฉวิเก มม
ปุตฺตา มยฺหํ พหู โหนฺติ ตาโส มยฺหํ น วิชฺชติ
อปฺปสโยฺห สทา โหมิ สพฺพารกฺเขหิ รกฺขิโต
ขลิตมฺปิ น ชานามิ อภนฺตํ มานสํ มม
โอสถํ อญฺชนํ ทตฺวา สงฺเฆ คณวรุตฺตเม
อฏฺฐานิสํเส อนุโภมิ กมฺมานุจฺฉวิเก มม
วิสาลนยโน โหมิ เสตปิโต จ โลหิโต
อนาวิลปสนฺนกฺโข สพฺพโรควิวชฺชิโต
ลภามิ ทิพฺพนยนํ ปญฺญาจกฺขุํ อนุตฺตรํ
อิเม คุเณ ปฏิลเภ ตสฺส นิสฺสนฺทโต อหํ
กุญฺจิเก สุคเต ทตฺวา สงฺเฆ คณวรุตฺตเม
ธมฺมทฺวารวิวรณํ ลภามิ ญาณกุญฺจิกํ
กุญฺจิกานํ ฆเร ทตฺวา สงฺเฆ คณวรุตฺตเม
ทฺวานิสํเส อนุโภมิ กมฺมานุจฺฉวิเก มม





อปฺปโกโธ อนุปายาโส สํสรนฺโต ภเว อหํ
อาโยเค สุคเต ทตฺวา สงฺเฆ คณวรุตฺตเม
ปญฺจานิสํเส อนุโภมิ กมฺมานุจฺฉวิเก มม
สมาธีสุ น กมฺปามิ วสี โหมิ สมาธิสุ
อเภชฺชปริโส โหมิ อาเทยฺยวจโน สทา
ชายติ โภคสมฺปตฺติ ภเว สํสรโต มม
ธูมเนตฺเต ชิเน ทตฺวา สงฺเฆ คณวรุตฺตเม
ตีณานิสํเส อนุโภมิ กมฺมานุจฺฉวิเก มม
สติ เม อุชุกา โหติ สุสมฺพนฺธา จ นฺหารุโย
ลภามิ ทิพฺพสยนํ ตสฺส นิสฺสนฺทโต อหํ
ทีปทาเน ชิเน ทตฺวา สงฺเฆ คณวรุตฺตเม
ตีณานิสํเส อนุโภมิ กมฺมานุจฺฉวิเก มม
ชาติมา องฺคสมฺปนฺโน ปญฺญวา พุทฺธสมฺมโต
อิเม คุเณ ปฏิลเภ ตสฺส นิสฺสนฺทโต มม
ตุมฺพเก จ กรณฺเฑ จ ทตฺวา พุทฺเธ คณุตฺตเม
ทสานิสํเส อนุโภมิ กมฺมานุจฺฉวิเก มม
ตทา คุตฺโต สุขสมงฺคี มหายสวา ตถา คติ
วิภตฺติคตฺโต สุขุมาโล สพฺพีติปริวชฺชิโต
วิปุเล จ คุเณ ลาภี สมฺมานจลนา มม
สุวิวชฺชิตอุพฺเพโค ตุมฺพเก จ กรณฺฑเก





ลภามิ จตุโร วณฺเณ หตฺถิสฺสรตนานิ จ
ตานิ เม น วินสฺสนฺติ ตุมฺพกาเร อิทํ ผลํ
หตฺถลีลงฺคเก ทตฺวา พุทฺเธ สงฺเฆ คณุตฺตเม
ปญฺจานิสํเส อนุโภมิ กมฺมานุจฺฉวิเก มม
สพฺพลกฺขณสมฺปนฺโน อายุปญฺญาสมาหิโต
สพฺพายาสวินิมุตฺโต กาโย เม โหติ สพฺพทา
ตนุธาเร สุนิสิเต สงฺเฆ ทตฺวาน ปิปฺผเล
กิเลสกนฺตนํ ญาณํ ลภามิ อตุลํ สุจึ
สณฺฑาเส สุคเต ทตฺวา สงฺเฆ คณวรุตฺตเม
กิเลสลุญฺจนํ ญาณํ ลภามิ อตุลํ สุจึ
นตฺถุเก สุคเต ทตฺวา สงฺเฆ คณวรุตฺตเม
อฏฺฐานิสํเส อนุโภมิ กมฺมานุจฺฉวิเก มม
สทฺธา สีลํ หิริญฺจาปิ อถ โอตฺตปฺปิยํ คุณํ
สุตํ จาคญฺจ ขนฺตี จ ปญฺญา เม อฏฺฐมํ คุณํ
ปีฐเก สุคเต ทตฺวา สงฺเฆ คณวรุตฺตเม
ปญฺจานิสํเส อนุโภมิ กมฺมานุจฺฉวิเก มม
อุจฺเจ กุเล ปชายามิ มหาโภโค ภวามหํ
สพฺเพ มํ อปจายนฺติ กิตฺติ อพฺภุคฺคตา มม
กปฺปสตสหสฺสานิ ปลฺลงฺกา จตุรสฺสกา
ปริวาเรนฺติ มํ นิจฺจํ สํวิภาครโต อหํ



ภิสิโย สุคเต ทตฺวา สงฺเฆ คณวรุตฺตเม
ฉานิสํเส อนุโภมิ กมฺมานุจฺฉวิเก มม
สมสุคตฺโตปจิโต มุทุโก จารุทสฺสโน
ลภามิ ญาณปวรํ ภิสิทานสฺสิทํ ผลํ
ตูลิกา วิกติกาโย กฏิสฺสา จิตฺตกา พหู
วรโปตฺถเก กมฺพเล จ ลภามิ วิวิเธ อหํ
ปาวารเก จ มุทุเก มุทุกาชินเวณิโย
ลภามิ วิวิธฏฺฐาเน ภิสิทานสฺสิทํ ผลํ
ยโต สรามิ อตฺตานํ ยโต ปตฺโตสฺมิ วิญฺญุตํ
อตุจฺโฉ ฌานมญฺโจมฺหิ ภิสิทานสฺสิทํ ผลํ
พิพฺโพหเน ชิเน ทตฺวา สงฺเฆ คณวรุตฺตเม
ฉานิสํเส อนุโภมิ กมฺมานุจฺฉวิเก มม
อุณฺณิเก ปทุมเก จ อโถ โลหิตจนฺทเน
พิพฺโพหเน อุปาเตมิ อุตฺตมงฺคํ สทา มม
อฏฺฐงฺคิเก มคฺควเร สามญฺเญ จตุโร ผเล
เตสุ ญาณํ อุปฺปาเทตฺวา วิหเร นิจฺจกาลิกํ
ทาเน ทเม สญฺญเม จ อปฺปมญฺญาสุ รูปิสุ
เตสุ ญาณํ อุปฺปาเทตฺวา วิหเร สพฺพกาลิกํ
วตฺเต คุเณ จ ปฏิเม อาจารกิริยาสุ จ
เตสุ ญาณํ อุปฺปาเทตฺวา วิหเร สพฺพทา อหํ





จงฺกเม วา ปธาเน วา วิริเย โพธิปกฺขิเก
เตสุ ญาณํ อุปฺปาเทตฺวา วิหรามิ ยถิจฺฉกํ
สีลํ สมาธิ ปญฺญา จ วิมุตฺติ จ อนุตฺตรา
เตสุ ญาณํ อุปฺปาเทตฺวา วิหรามิ สุขํ อหํ
ผลปีเฐ ชิเน ทตฺวา สงฺเฆ คณวรุตฺตเม
ทฺวานิสํเส อนุโภมิ กมฺมานุจฺฉวิเก มม
โสณฺณมเย มณิมเย ทนฺตสารมเย พหู
ปลฺลงฺกเสฏฺเฐ วินฺทามิ ผลปีฐสฺสิทํ ผลํ
ปาทปีเฐ ชิเน ทตฺวา สงฺเฆ คณวรุตฺตเม
ทฺวานิสํเส อนุโภมิ กมฺมานุจฺฉวิเก มม
ลภามิ พหุเก ยาเน ปาทปีฐสฺสิทํ ผลํ
ทาสี ทาสา จ ภริยา เย จญฺเญ อนุชีวิโน
สมฺมา ปริจรนฺเตว ปาทปีฐสฺสิทํ ผลํ
เตลอพฺภญฺชเน ทตฺวา สงฺเฆ คณวรุตฺตเม
ปญฺจานิสํเส อนุโภมิ กมฺมานุจฺฉวิเก มม
อพฺยาธิตา รูปวตา ขิปฺปํ ธมฺมนิสนฺธิตา
ลาภิตา อนฺนปานสฺส อายุํ ปญฺจมกํ มม
สปฺปิเตลญฺจ ทตฺวาน สงฺเฆ คณวรุตฺตเม
ปญฺจานิสํเส อนุโภมิ กมฺมานุจฺฉวิเก มม
ถามวา รูปสมฺปนฺโน ปหฏฺฐตนุโช สทา




อพฺยาธิ จ สทา โหมิ สปฺปิเตลสฺสิทํ ผลํ
มุขโธวนํ ทตฺวาน สงฺเฆ คณวรุตฺตเม
ปญฺจานิสํเส อนุโภมิ กมฺมานุจฺฉวิเก มม
วิสุทฺธกณฺโฐ มธุสฺสโร กาสสาสวิวชฺชิโต
อุปฺปลคนฺโธ มุขโต อุปวายติ เม สทา
ทธึ ทตฺวาน สมฺปนฺนํ พุทฺเธ สงฺเฆ คณุตฺตเม
ภุญฺชามิ อมตํ ภตฺตํ วรํ กายคตาสตึ
วณฺณคนฺธรโสเปตํ มธธ ทตฺวา ชิเน คเณ
อนูปมํ อนญฺญมฺปิ ลภามิ วิมุตฺติรสํ
ยถาภูตํ รสํ ทตฺวา พุทฺเธ สงฺเฆ คณุตฺตเม
จตุโร ผเล อนุโภมิ กมฺมานุจฺฉวิเก มม
อนฺนปานญฺจ ทตฺวาน พุทฺเธ สงฺเฆ คณุตฺตเม
ทสานิสํเส อนุโภมิ กมฺมานุจฺฉวิเก มม
อายุวา พลวา ธีโร วณฺณวา ยสวา สุขี
ลาภี อนฺนสฺส ปานสฺส สูโร ปญฺญาณวา ตถา
อิเม คุเณ ปฏิลเภ สํสรนฺโต ภเว อหํ
ธูปํ ทตฺวาน สุคเต สงฺเฆ คณวรุตฺตเม
ทสานิสํเส อนุโภมิ กมฺมานุจฺฉวิเก มม
สุคนฺธเทโห ยสวา สีฆปญฺโญ จ กิตฺติมา
ติกฺขปญฺโญ ภูริปญฺโญ หาสคมฺภีรปญฺญวา




เวปุลฺลชวนสปฺปญฺโญ สํสรนฺโต ภวาภเว
ตสฺเสว วาหสา ทานิ ปตฺโต สนฺติสุขํ สิวํ
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปิลินฺทวจฺโฉ เถโร อิมา คาถาโย
อภาสิตฺถาติ
ปิลินฺทวจฺฉตฺเถรสฺส อปทานํ สมตฺตํ
ทุติยํ เสลตฺเถราปทานํ
นคเร หํสวติยา วีถิสามิ อโหสหํ
มม ญาตี สมาเนตฺวา อิทํ วจนมพฺรวึ
พุทฺโธ โลเก สมุปฺปนฺโน ปุญฺญกฺเขตฺโต อนุตฺตโร
อาสิ โส สพฺพโลกสฺส อาหุตีนํ ปฏิคฺคโห
ขตฺติยา เนคมา เจว มหาสาลา จ พฺราหฺมณา
ปสนฺนจิตฺตา สุมนา ปูคธมฺมํ อกํสุ เต



หตฺถาโรหา อนีกตฺถา รถิกา ปตฺติการกา
ปสนฺนจิตฺตา สุมนา ปูคธมฺมํ อกํสุ เต
อุคฺคา จ ราชปุตฺตา จ เวสิยานา จ พฺราหฺมณา
ปสนฺนจิตฺตา สุมนา ปูคธมฺมํ อกํสุ เต
อาฬาริกา จ สูทา จ นฺหาปกา มาลการกา
ปสนฺนจิตฺตา สุมนา ปูคธมฺมํ อกํสุ เต
รชกา เปสการา จ ตุนฺนวายา จ นฺหาปิกา
ปสนฺนจิตฺตา สุมนา ปูคธมฺมํ อกํสุ เต
อุสุการา ภมการา จมฺมการา จ ตจฺฉกา
ปสนฺนจิตฺตา สุมนา ปูคธมฺมํ อกํสุ เต
กมฺมารา โสณฺณการา จ ติปุโลหกรา ตถา
ปสนฺนจิตฺตา สุมนา ปูคธมฺมํ อกํสุ เต
ภตกา เจลกา เจว ทาสกมฺมกรา พหู
ยถา สเกน ถาเมน ปูคธมฺมํ อกํสุ เต
อุทหารา กฏฺฐหารา กสิกา ติณหารกา
ยถา สเกน ถาเมน ปูคธมฺมํ อกํสุ เต
ปุปฺผิกา มาลิกา เจว ปณฺณิกา ผลหารกา
ยถา สเกน ถาเมน ปูคธมฺมํ อกํสุ เต
คณิกา กุมฺภทาสี จ ปูวิกา มจฺฉิกาปิจ
ยถา สเกน ถาเมน ปูคธมฺมํ อกํสุ เต



เอเต สพฺเพ สมาคนฺตฺวา คณพนฺธาว เอกโต
อธิการํ กริสฺสาม ปุญฺญกฺเขตฺเต อนุตฺตเร
เต เม สุตฺวาน วจนํ คณํ พนฺธึสุ ตาวเท
อุปฏฺฐานสาลํ สุกตํ ภิกฺขุสงฺฆสฺส การยุํ
นิฏฺฐาเปตฺวาน ตํ สาลํ อุทคฺโค ตุฏฺฐมานโส
ปเรโต เตหิ สพฺเพหิ สมฺพุทฺธํ อุปสงฺกมึ
อุปสงฺกมฺม สมฺพุทฺธํ โลกนาถํ นราสภํ
วนฺทิตฺวา สตฺถุโน ปาเท อิทํ วจนมพฺรวึ
อิเม ตีณิสตา วีร ปุริสา เอกโต คณา
อุปฏฺฐานสาลํ สุกตํ นิยฺยาเทนฺติ ตว มุนิ
ภิกฺขุสงฺฆสฺส ปุรโต สมฺปฏิจฺฉตุ จกฺขุมา
ติณฺณํ สตานํ ปุรโต อิมา คาถา อภาสถ 
ติสตาปิ จ เชฏฺโฐ จ อนุวตฺตึสุ เอกโต
สมฺปตฺตี หิ กริตฺวาน สพฺเพ อนุภวิสฺสถ
ปจฺฉิเม ภวสมฺปตฺเต สีติภาวมนุตฺตรํ
อชรํ อมรํ เขมํ นิพฺพานํ ปสฺสยิสฺสถ
เอวํ พุทฺโธ วิยากาสิ สพฺพญฺญูตมนุตฺตโร
พุทฺธสฺส วจนํ สุตฺวา โสมนสฺสมฺปเวทยึ
ตึสกปฺปสหสฺสานิ เทวโลเก รมึ อหํ
เทวาธิโป ปญฺจสตํ เทวรชฺชมการยึ





สหสฺสกฺขตฺตุํ ราชา จ จกฺกวตฺติ อโหสหํ
ปเทสรชฺชํ วิปุลํ คณนาโต อสงฺขยํ
อิธ มานุสเก รชฺเช ปริสา โหนฺติ พนฺธวา
ปจฺฉิเม ภวสมฺปตฺเต วาเสฏฺโฐ นาม พฺราหฺมโณ
อสีติโกฏินิจฺจโย ตสฺส ปุตฺโต อโหสหํ
เสโล อิติ มม นามํ ฉฬงฺเค ปารมึ คโต
ชงฺฆาวิหารํ วิจรํ สสิสฺเสหิ ปุรกฺขโต
ชฏาภารภริตํปิ เกนิยํ นาม ตาปสํ
ปฏิยตฺตาหุตึ ทิสฺวา อิทํ วจนมพฺรวึ
อาวาโห วา วิวาโห วา ราชา วา เต นิมนฺติโต
อาหุตึ ยิฏฺฐุกาโมหํ พฺราหฺมเณ เทวสมฺมเต
น นิมนฺเตมิ ราชานํ อาหุติ เม น วิชฺชติ
น จตฺถิ มยฺหมาวาโห วิวาโห เม น วิชฺชติ
สกฺยานํ นนฺทิชนโน เสฏฺโฐ โลเก สเทวเก
สพฺพโลกหิตตฺถาสิ สพฺพสตฺตสุขาวโห
โส เม นิมนฺติโต อชฺช ตสฺเสตํ ปฏิยาทนํ
ตมฺพรุสกวณฺณาโภ อปฺปเมยฺโย อนูปโม
รูเปนาสทิโส พุทฺโธ สฺวาตนาย นิมนฺติโต
อุกฺกามุขปหฏฺโฐ จ ขทิรงฺคารสนฺนิโภ
วิชฺชูปโม มหาวีโร โส เม นาโถ นิมนฺติโต





ปพฺพตคฺเค ยถา อคฺคิ ปุณฺณมาเยว จนฺทิมา
นฬคฺคิวณฺณสงฺกาโส โส เม พุทฺโธ นิมนฺติโต
อสมฺภีโต ภยาตีโต ภวนฺตกรโณ มุนิ
สีหูปโม มหาวีโร โส เม พุทฺโธ นิมนฺติโต
กุสโล พุทฺธธมฺเมสุ อปฺปสโยฺห ปเรหิ โส
นาคูปโม มหาวีโร โส เม พุทฺโธ นิมนฺติโต
สทฺธมฺมปารกุสโล พุทฺธนาโค อสาทิโส
อุสภูปโม มหาวีโร โส เม พุทฺโธ นิมนฺติโต
อนนฺตวณฺโณ อมิตยโส วิจิตฺตสพฺพลกฺขโณ
สกฺกูปโม มหาวีโร โส เม พุทฺโธ นิมนฺติโต
วสี คณี ปตาปี จ เตชสี จ ทุราสโท
พฺรหฺมูปโม มหาวีโร โส เม พุทฺโธ นิมนฺติโต
มหคฺคธมฺโม ทสพโล พลาติพลปารคู
ธรณูปโม มหาวีโร โส เม พุทฺโธ นิมนฺติโต
สีลธีติสมากิณฺโณ ธมฺมวิญฺญาณโขภิโต
อุทธูปโม มหาวีโร โส เม พุทฺโธ นิมนฺติโต
ทุราสโท ทุปฺปสโห อจโล อุคฺคโต พฺรหฺมา
เนรูปโม มหาวีโร โส เม พุทฺโธ นิมนฺติโต
อนนฺตญาโณ อสโม อตุโล อคฺคตํ คโต
คคนูปโม มหาวีโร โส เม พุทฺโธ นิมนฺติโต
ปนฺนรสมํ ภาณวารํ




ปติฏฺฐา ภยภีตานํ ตาโณ สรณคามินํ
อสฺสาสโก มหาวีโร โส เม พุทฺโธ นิมนฺติโต
อาสโย พุทฺธิมนฺตานํ ปุญฺญกฺเขตฺตํ สุเขสินํ
รตนากโร มหาวีโร โส เม พุทฺโธ นิมนฺติโต
อสฺสาสโก เทวกโร สามญฺญผลทายโก
เมฆูปโม มหาวีโร โส เม พุทฺโธ นิมนฺติโต
โลเก สมุสฺสิโต วีโร สพฺพตมวิโนทโน
สุริยูปโม มหาวีโร โส เม พุทฺโธ นิมนฺติโต
อารมฺมณวิมุตฺตีสุ สภาวทสฺสโก มุนิ
จนฺทูปโม มหาวีโร โส เม พุทฺโธ นิมนฺติโต
พุทฺโธ สมุสฺสิโต โลเก ลกฺขเณหิ อลงฺกโต
อปฺปเมยฺโย มหาวีโร โส เม พุทฺโธ นิมนฺติโต
ยสฺส ญาณํ อปฺปเมยฺยํ สีลํ ยสฺส อนูปมํ
วิมุตฺติ อสทิสา ยสฺส โส เม พุทฺโธ นิมนฺติโต
ยสฺส ธีติ อสทิสา ถาโม ยสฺส อจินฺติโย
ยสฺส ปรกฺกโม เสฏฺโฐ โส เม พุทฺโธ นิมนฺติโต
ราโค โทโส จ โมโห จ วิสา สพฺเพ สมูหตา
อคทูปโม มหาวีโร โส เม พุทฺโธ นิมนฺติโต
กิเลสพฺยาธิ พหุทุกฺขา โอสถีว วิโนทโก
วิชฺชูปโม มหาวีโร โส เม พุทฺโธ นิมนฺติโต




พุทฺโธติ โฆสํ วเทสิ โฆโส เม โส สุทุลฺลโภ
พุทฺโธติ โฆสนํ สุตฺวา ปีติ เม อุปปชฺชถ
อพฺภนฺตรํ อคณฺหนฺตํ ปีติ เม พหิ นิจฺฉเร
โสหํ ปีติมโน สนฺโต อิทํ วจนมพฺรวึ
กหํ นุ โข โส ภควา โลกเชฏฺโฐ นราสโภ
ตตฺถ คนฺตฺวา นมสฺสิสฺสํ สามญฺญผลทายกํ
ปคฺคยฺห ทกฺขิณํ พาหุํ เวทชาโต กตญฺชลี
อาจิกฺข เม ธมฺมราชํ โสกสลฺลวิโนทนํ
อุเทนฺตํว มหาเมฆํ นีลํ อญฺชนสนฺนิภํ
สาครํ วิย ทิสฺสนฺตํ ปสฺสเสตํ มหาวนํ
เอตฺถ โส วสเต พุทฺโธ อทนฺตทมโก มุนิ
วินยนฺโต จ เวเนยฺเย โพเธนฺโต โพธิปกฺขิเย
ปิปาสิโตว อุทกํ โภชนํว ชิคจฺฉโต
คาวี ยถา วจฺฉคิทฺธา เอวาหํ วิจินึ ชินํ
อาจารอุปจารญฺญู ธมฺมานุจฺฉวิสํวรํ
สิกฺขาเปสึ สเก สิสฺเส คจฺฉนฺเต ชินสนฺติกํ
ทุราสทา ภควนฺโต สีหาว เอกจาริโน
ปาเท ปาทํ นิกฺขิปนฺตา อาคจฺเฉยฺยาถ มาณวา
อาสิวิโส ยถา โฆโร มิคราชาว เกสรี
มตฺโตว กุญฺชโร ทนฺโต เอวํ พุทฺธา ทุราสทา




อุกฺกาสิตญฺจ ขิปิตํ อชฺฌุเปกฺขาย มาณวา
ปาเท ปาทํ นิกฺขิปนฺตา อุเปถ พุทฺธสนฺติกํ
ปฏิสลฺลานครุกา อปฺปสทฺทา ทุราสทา
ทุรูปสงฺกมา พุทฺธา ครู โหนฺติ สเทวเก
ยมหํ ปญฺหํ ปุจฺฉามิ ปฏิสมฺโมทยามิ วา
อปฺปสทฺทา ตทา โหถ มุนีภูตาว ติฏฺฐถ
ยํ โส เทเสสิ สทฺธมฺมํ เขมํ นิพฺพานปตฺติยา
ตเมวตฺถํ นิสาเมถ สทฺธมฺมสฺสวนํ สุภํ
อุปสงฺกมฺม สมฺพุทฺธํ สมฺโมทึ มุนินา อหํ
ตํ กถํ วีติสาเรตฺวา ลกฺขเณ อุปธารยึ
ลกฺขเณ เทฺว น ทกฺขามิ ปสฺสามิ ตึสลกฺขเณ
โกโสหิตวตฺถุํ คุยฺหํ อิทฺธิยา ทสฺสยิ มุนิ
ชิวฺหํ นินฺนามยิตฺวา จ กณฺณโสเต จ นาสิเก
ปฏิมสฺส นลาตนฺตํ เกวลํ ฉาทยิ ชิโน
ตสฺสาหํ ลกฺขเณ ทิสฺวา ปริปุณฺเณ สพฺยญฺชเน
พุทฺโธติ นิฏฺฐํ คนฺตฺวาน สห สิสฺเสหิ ปพฺพชึ
สเตหิ ตีหิ สหิโต ปพฺพชึ อนคาริยํ
อฑฺฒมาเส อสมฺปตฺเต สพฺเพ ปตฺตมฺห นิพฺพุตึ
เอกโต กมฺมํ กตฺวาน ปุญฺญกฺเขตฺเต อนุตฺตเร
เอกโต สํสริตฺวาน เอกโต วินิวฏฺฏยุํ





โคปานสิโย ทตฺวาน ปูคธมฺเม วสึ อหํ
เตน กมฺเมน สุกเตน อฏฺฐ เหตู ลภามหํ
ทิสาสุ ปูชิโต โหมิ โภคา จ อมิตา มม
ปติฏฺฐา โหมิ สพฺเพสํ ตาโส มม น วิชฺชติ
พฺยาธโย เม น วิชฺชนฺติ ทีฆายุํ ปาลยามิ จ
สุขุมจฺฉวิโก โหมิ อาวาเส ปตฺติเต วสฺเส
อฏฺฐ โคปานสี ทตฺวา ปูคธมฺเม วสึ อหํ
ปฏิสมฺภิทา อรหตฺตญฺจ เอตํ เม อปรฏฺฐมํ
สพฺพโวสิตโวสาโน กตกิจฺโจ อนาสโว
อฏฺฐโคปานสี นาม ตว ปุตฺโต มหามุนิ
ปญฺจ ถมฺภานิ ทตฺวาน ปูคธมฺเม วสึ อหํ
เตน กมฺเมน สุกเตน ปญฺจ เหตู ลภามหํ
อจโล โหมิ เมตฺตาย อนูนโภความหํ
อาเทยฺยวจโน โหมิ น ธํเสมิ ยถา อหํ
อภนฺตํ โหติ เม จิตฺตํ อขิโล โหมิ กสฺสจิ
เตน กมฺเมน สุกเตน วิมโล โหมิ สาสเน
สคารโว สปฺปติสฺโส กตกิจฺโจ อนาสโว
สาวโก เต มหาวีร ภิกฺขุ ตํ วนฺทเต มุนิ
กตฺวา สุกตปลฺลงฺกํ สาลายํ ปญฺญเปสหํ
เตน กมฺเมน สุกเตน ปญฺจ เหตู ลภามหํ



อุจฺเจ กุเล ปชายามิ มหาโภโค ภวามหํ
สพฺพสมฺปตฺติโก โหมิ มจฺเฉรํ เม น วิชฺชติ
คมเน ปตฺถิเต มยฺหํ ปลฺลงฺโก อุปติฏฺฐติ
สห ปลฺลงฺกเสฏฺเฐน คจฺฉามิ มม ปตฺถิตํ
เตน ปลฺลงฺกทาเนน ตมํ สพฺพํ วิโนทยึ
สพฺพาภิญฺญาพลปฺปตฺโต เถโร วนฺทติ ตํ มุเน
ปรกิจฺจตฺตกิจฺจานิ สพฺพกิจฺจานิ สาธยึ
เตน กมฺเมน สุกเตน ปาวิสึ อภยํ ปุรํ
ปรินิฏฺฐิตสาลสฺมึ ปริโภคมทาสหํ
เตน กมฺเมน สุกเตน เสฏฺฐตฺตํ อชฺฌุปาคโต
เยเกจิ ทมกา โลเก หตฺถิอสฺเส ทเมนฺติ เต
กาเรตฺวา การณา นานา ทารุเณน ทเมนฺติ เต
นเหว ตฺวํ มหาวีร ทเมสิ นรนาริโย
อทณฺเฑน อสตฺเถน ทเมสิ อุตฺตเม ทเม
ทานสฺส วณฺเณ กิตฺเตนฺโต เทสนากุสโล มุนิ
เอกปญฺหํ กเถนฺโต จ โพเธสิ ติสเต มุนิ
ทนฺตา มยํ สารถินา สุวิมุตฺตา อนาสวา
สพฺพาภิญฺญาพลปฺปตฺตา นิพฺพุตา อุปธิกฺขเย
สตสหสฺเส อิโต กปฺเป ยํ ทานมททินฺตทา
อติกฺกนฺตา ภยา สพฺเพ สาลทานสฺสิทํ ผลํ




สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา เสโล สปริโส ภควโต สนฺติเก อิมา
คาถาโย อภาสิตฺถาติ
เสลตฺเถรสฺส อปทานํ สมตฺตํ
ตติยํ สพฺพกิตฺติกตฺเถราปทานํ
กณิการํว ชลิตํ ทีปรุกฺขํว โชติตํ
โอสธึว วิโรจนฺตํ วิชฺชูว คคเน ยถา
อสมฺภีตํ อนุตฺราสึ มิคราชํว เกสรึ
ญาณาโลกํ ปกาเสนฺตํ มทฺทนฺตํ ติตฺถิเย คเณ
อุทฺธรนฺตํ อิมํ โลกํ ฉินฺทนฺตํ สพฺพสํสยํ
อสมฺภีตํ มิคราชํว อทฺทสํ โลกนายกํ
ชฏาชินธโร อาสึ พฺรหฺมา อุชุ ปตาปวา
วากจีรํ คเหตฺวาน ปาทมูเล อปตฺถรึ
กาฬานุสาริยํ คยฺห อนุลิมฺปึ ตถาคตํ
สมฺพุทฺธํ อุปลิมฺปิตฺวา สนฺถวึ โลกนายกํ




สมุทฺธรสิมํ โลกํ โอฆติณฺโณ มหามุนิ
ญาณาโลเกน โชเตสิ ปวรํ ญาณมุตฺตมํ
ธมฺมจกฺกํ ปวตฺเตสิ มทฺทเส ปรติตฺถิเย
อุสโภ ชิตสงฺคาโม สมฺปกมฺเปสิ เมทนึ
มหาสมุทฺเท อุมฺมีว เวลนฺตมฺหิ ปภิชฺชติ
ตเถว ตว ญาณสฺมึ สพฺพทิฏฺฐิ ปภิชฺชติ ย
สุขุมจฺฉิกชาลานิ สรมฺหิ สมฺปตานิ เต
อนฺโตชาลิคตา ปาณา ปีฬิตา โหนฺติ ตาวเท
ตเถว ติตฺถิยา โลเก มุฬฺหา สจฺจวินิสฺสิตา
อนฺโตญาณวเร ตุยฺหํ ปริวตฺตนฺติ มาริส
ปติฏฺฐา ว วุยฺหตํ โอเฆ ตฺวญฺหิ นาโถ อพนฺธุนํ
ภยฏฺฐิตานํ สรโณ มุตฺตตฺถีนํ ปรายโน
เอกจฺจโร อสทิโส เมตฺตากรุณสญฺญุโต
ปญฺญวา ยุตฺตจาโค จ วสี ตาที คุณาลโย
ธีโร วิคตสมฺโมโห อเนญฺโช อกถํกถี
ตุสฺสิโต วนฺตโทโสสิ นิมฺมโล สํยโต สุจิ
สงฺคาตีโต คตมโท เตวิชฺโชสิ ภวนฺตโค
สีมาติโค ธมฺมครุ ตตตฺโถ หิตวปฺปโก








ตารโก ตฺวํ ยถา นาวา นิธิวสฺสาสการโก
อสมฺภีโต ยถา สีโห คชราชาว ทมฺมิโต
โถเมตฺวา ทสคาถาหิ ปทุมุตฺตรํ มหามุนึ
วนฺทิตฺวา สตฺถุโน ปาเท ตุณฺหี อฏฺฐาสหํ ตทา
ปทุมุตฺตโร โลกวิทู อาหุตีนํ ปฏิคฺคโห
ภิกฺขุสงฺเฆ ฐิโต สตฺถา อิมา คาถา อภาสถ
โย เม สีลญฺจ ปญฺญญฺจ ธมฺมญฺจาปิ ปกิตฺตยิ
ตมหํ กิตฺตยิสฺสามิ สุณาถ มม ภาสโต
สฏฺฐี กปฺปสหสฺสานิ เทวโลเก รมิสฺสติ
อญฺเญ เทเว อภิภวิตฺวา อิสฺสรํ การยิสฺสติ
โส ปจฺฉา ปพฺพชิตฺวาน สุกฺกมูเลน โจทิโต
โคตมสฺส ภควโต สาสเน ปพฺพชิสฺสติ
ปพฺพชิตฺวาน กาเยน ปาปกมฺมํ วิวชฺชิย
สพฺพาสเว ปริญฺญาย นิพฺพายิสฺสตินาสโว
ยถา จ เมโฆ ถนยํ ตปฺเปติ เมทนึ อิมํ
ตเถว ตฺวํ มหาวีร ธมฺเมน ตปฺปยิ มมํ
สีลํ ปญฺญญฺจ ธมฺมญฺจ ถวิตฺวา โลกนายกํ
ปตฺโตมฺหิ ปรมํ สนฺตํ นิพฺพานํ ปทมจฺจุตํ
อโห นูน ส ภควา จิรํ ติฏฺเฐยฺย จกฺขุมา
อญฺญาตญฺจ วิชาเนยฺยํ ปสฺเสยฺยํ อมตํ ปทํ




อยํ เม ปจฺฉิมา ชาติ ภวา สพฺเพ สมูหตา
สพฺพาสเว ปริญฺญาย วิหรามิ อนาสโว
สตสหสฺเส อิโต กปฺเป ยํ พุทฺธมภิโถมยึ
ทุคฺคตึ นาภิชานามิ กิตฺตนาย อิทํ ผลํ
กิเลสา ฌาปิตา มยฺหํ ภวา สพฺเพ สมูหตา
สพฺพาสวา ปริกฺขีณา นตฺถิ ทานิ ปุนพฺภโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สพฺพกิตฺติโก เถโร อิมา คาถาโย
อภาสิตฺถาติ
สพฺพกิตฺติกตฺเถรสฺส อปทานํ สมตฺตํ
จตุตฺถํ มธุทายกตฺเถราปทานํ
สินฺธุยา นทิยา ตีเร สุกโต อสฺสโม มม
ตตฺถ วาเจมหํ สิสฺเส อิติหาสํ สลกฺขณํ
ธมฺมกามา วินีตา เต โสตุกามา สุสาสนํ
ฉฬงฺเค ปารมิปฺปตฺตา สินฺธุกูเล วสนฺติ เต



อุปฺปาทาคมเน เจว ลกฺขเณสุ จ โกวิทา
อุตฺตมตฺถํ คเวสนฺตา วสนฺติ ปวเน ตทา
สุเมโธ นาม สมฺพุทฺโธ โลเก อุปฺปชฺชิ ตาวเท
อมฺหากํ อนุกมฺปนฺโต อุปคญฺฉิ วินายโก
อุปาคตํ มหาวีรํ สุเมธํ โลกนายกํ
ติณสนฺถารกํ กตฺวา โลกเชฏฺฐสฺสทาสหํ
ปวนาโต มธธ คยฺห พุทฺธเสฏฺฐสฺสทาสหํ
สมฺพุทฺโธ ปริภุญฺชิตฺวา อิทํ วจนมพฺรวิ
โย ตํ อทาสิ มธธ เม ปสนฺโน เสหิ ปาณิภิ
ตมหํ กิตฺตยิสฺสามิ สุณาถ มม ภาสโต
อิมินา มธุทาเนน ติณสนฺถารเกน จ
ตึสกปฺปสหสฺสานิ เทวโลเก รมิสฺสติ
ตึสกปฺปสหสฺสมฺหิ โอกฺกากกุลสมฺภโว
โคตโม นาม นาเมน สตฺถา โลเก ภวิสฺสติ
ตสฺส ธมฺเมสุ ทายาโท โอรโส ธมฺมนิมฺมิโต
สพฺพาสเว ปริญฺญาย นิพฺพายิสฺสตินาสโว
เทวโลกา อิธาคนฺตฺวา มาตุกุจฺฉิมฺหุปาคโต
มธุวสฺโส ปวสฺสิตฺถ ฉาทยํ มธุนา มหึ
มม นิกฺขนฺตมตฺตมฺหิ กุมฺภิยา จ สุทุตฺตรา
ตตฺราปิ มธุวสฺโส เม วสฺสเต นิจฺจกาลิกํ



อคารา อภินิกฺขมฺม ปพฺพชึ อนคาริยํ
ลาภี อนฺนสฺส ปานสฺส มธุทานสฺสิทํ ผลํ
สพฺพกามสมิทฺโธหํ ภวิตฺวา เทวมานุเส
เตเนว มธุทาเนน ปตฺโตมฺหิ อาสวกฺขยํ
วุฏฺฐมฺหิ เทเว จตุรงฺคุเล ติเณ
สุปุปฺผิเต ธรณีรุเห วปฺปเทเส
สุญฺเญ ฆเร มณฺฑปรุกฺขมูลเก
วสามิ นิจฺจํ สุขิโต อนาสโว
มชฺเฌ มยฺหํ ภวา อสฺสุ เย ภเว สมติกฺกมึ
อชฺช เม อาสวา ขีณา นตฺถิ ทานิ ปุนพฺภโว
ตึสกปฺปสหสฺสมฺหิ ยํ ทานมททึ ตทา
ทุคฺคตึ นาภิชานามิ มธุทานสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
สพฺพาสวา ปริกฺขีณา นตฺถิ ทานิ ปุนพฺภโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา มธุทายโก เถโร อิมา คาถาโย
อภาสิตฺถาติ
มธุทายกตฺเถรสฺส อปทานํ สมตฺตํ



ปญฺจมํ ปทุมกูฏาคาริกตฺเถราปทานํ
ปิยทสฺสี นาม ภควา สยมฺภู โลกนายโก
วิเวกกาโม สมฺพุทฺโธ สมาธิกุสโล มุนิ
วนสณฺฑํ สโมคฺคยฺห ปิยทสฺสี มหามุนิ
ปํสุกูลํ ปตฺถริตฺวา นิสีทิ ปุริสุตฺตโม
มิคลุทฺโธ ปุเร อาสึ อิริเน กานเน อหํ
ปสทํ มิคเมสนฺโต อาหิณฺฑามิ อหํ ตทา
ตตฺถทฺทสาสึ สมฺพุทฺธํ โอฆติณฺณํ อนาสวํ
ปุปฺผิตํ สาลราชํว สตรํสีว อุคฺคตํ
ทิสฺวานาหํ เทวเทวํ ปิยทสฺสึ มหายสํ
ชาตสฺสรํ สโมคฺคยฺห ปทุมํ อาหรึ ตทา
อาหริตฺวาน ปทุมํ สตปตฺตํ มโนรมํ
กูฏาคารํ กริตฺวาน ฉาทยึ ปทุเมนหํ
อนุกมฺปโก การุณิโก ปิยทสฺสี มหามุนิ
สตฺต รตฺตินฺทิเว พุทฺโธ กูฏาคาเร วสี ชิโน
ปุราณํ ฉฑฺฑยิตฺวาน นเวน ฉาทยึ อหํ
อญฺชลึ ปคฺคเหตฺวาน อฏฺฐาสึ ตาวเท อหํ
วุฏฺฐหิตฺวา สมาธิมฺหา ปิยทสฺสี มหามุนิ
ทิสา อนุวิโลเกนฺโต นิสีทิ โลกนายโก



ตทา สุทสฺสโน นาม อุปฏฺฐาโก มหิทฺธิโก
จิตฺตมญฺญาย พุทฺธสฺส ปิยทสฺสิสฺส สตฺถุโน
อสีติยา สหสฺเสหิ ภิกฺขูหิ ปริวาริโต
วนนฺเต สุขมาสีนํ อุเปสิ โลกนายกํ
ยาวตา วนสณฺฑมฺหิ อธิวตฺถา จ เทวตา
พุทฺธสฺส จิตฺตมญฺญาย สพฺเพ สนฺนิปตุํ ตทา
สมาคเตสุ ยกฺเขสุ กุมฺภณฺเฑ สหรกฺขเส
ภิกฺขุสงฺเฆ จ สมฺปตฺเต คาถา สพฺยาหรี ชิโน
โย มํ สตฺตาหํ ปูเชสิ อาวาสญฺจ อกาสิ เม
ตมหํ กิตฺตยิสฺสามิ สุณาถ มม ภาสโต
สุทุทฺทสํ สุนิปุณํ คมฺภีรํ สุปฺปกาสิตํ
ญาเณน กิตฺตยิสฺสามิ สุณาถ มม ภาสโต
จตุทฺทสานิ กปฺปานิ เทวรชฺชํ กริสฺสติ
กูฏาคารํ พฺรหนฺตสฺส ปทุมปุปฺเผหิ ฉาทิตํ
อากาเส ธารยิสฺสนฺติ ปุพฺพกมฺมสฺสิทํ ผลํ
จตุทฺทเส กปฺปสเต โวกิณฺณํ สํสริสฺสติ
ตตฺถ ปุปฺผมยํ พฺยมฺหํ อากาเส ธารยิสฺสติ
ยถา ปทุมปตฺตมฺหิ โตยํ น อุปลิมฺปติ
ตเถวิมสฺส ญาณมฺหิ กิเลสา โนปลิมฺปเร
มนสา วินิวฏฺเฏตฺวา ปญฺจนีวรเณ อยํ




จิตฺตํ ชเนตฺวา นิกฺขมฺเม อคารา ปพฺพชิสฺสติ
ตโต ปุปฺผมยํ พฺยมฺหํ ธาเรนฺตํ นิกฺขมิสฺสติ
รุกฺขมูเล วสนฺตสฺส นิปกสฺส สตีมโต
ตตฺถ ปุปฺผมยํ พฺยมฺหํ มตฺถเก ธารยิสฺสติ
จีวรํ ปิณฺฑปาตญฺจ ปจฺจยํ สยนาสนํ
ททิตฺวา ภิกฺขุสงฺฆสฺส นิพฺพายิสฺสตินาสโว
กูฏาคาเรน จริเต ปพฺพชฺชํ อภินิกฺขมิ
รุกฺขมูเล วสนฺตํปิ กูฏาคารํ ธรียติ
จีวเร ปิณฺฑปาเต จ เจตนา เม น วิชฺชติ
ปุญฺญกมฺเมน สํยุตฺโต ลภามิ ปรินิฏฺฐิตํ
คณนาโต อสงฺเขยฺยา กปฺปโกฏี พหู มม
ริตฺตกา เต อติกฺกนฺตา สุมุตฺตา โลกนายกา
อฏฺฐารเส กปฺปสเต ปิยทสฺสี วินายโก
ตมหํ ปยิรุปาสิตฺวา อิมํ โยนึ อุปาคโต
ตมทฺทสามิ สมฺพุทฺธํ อโนมํ นาม จกฺขุมํ
ตมหํ อุปคนฺตฺวาน ปพฺพชึ อนคาริยํ
ทุกฺขสฺสนฺตํ กโร พุทฺโธ สทฺธมฺเม เทสยี ชิโน
ตสฺส ธมฺมํ สุณิตฺวาน ปตฺโตมฺหิ อจลํ ปทํ
โตสยิตฺวาน สมฺพุทฺธํ โคตมํ สกฺยปุงฺควํ
สพฺพาสเว ปริญฺญาย วิหรามิ อนาสโว





อฏฺฐารเส กปฺปสเต ยํ พุทฺธมภิปูชยึ
ทุคฺคตึ นาภิชานามิ พุทฺธปูชายิทํ ผลํ
กิเลสา ฌาปิตา มยฺหํ ภวา สพฺเพ สมูหตา
สพฺพาสวา ปริกฺขีณา นตฺถิทานิ ปุนพฺภโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปทุมกูฏาคาริโก เถโร อิมา คาถาโย
อภาสิตฺถาติ
ปทุมกูฏาคาริกตฺเถรสฺส อปทานํ สมตฺตํ
ฉฏฺฐํ พกฺกุลตฺเถราปทานํ
หิมวนฺตสฺสวิทูเร โสภิโต นาม ปพฺพโต
อสฺสโม สุกโต มยฺหํ สกสิสฺเสหิ มาปิโต
มณฺฑปา จ พหู ตตฺถ ปุปฺผิตา สินฺทุวาริตา
กปิฏฺฐา จ พหู ตตฺถ จมฺปกา นาคเกตกา
นิคุณฺฑิโย พหู ตตฺถ พทรามลกาปิ จ
ผารุสกา อลาพู จ ปุณฺฑรีกา จ ปุปฺผิตา




อฬกฺกา เพลุวา ตตฺถ กทลี มาตุลุงฺคกา
มหานามา พหู ตตฺถ อชฺชุนา จ ปิยงฺคุกา
โกสุมฺภา สลฬา นีปา นิโคฺรธา จ กปิฏฺฐนา
เอทิโส อสฺสโม มยฺหํ สสิสฺโสหํ ตหึ วสึ
อโนมทสฺสี ภควา สยมฺภู โลกนายโก
คเวสํ ปฏิสลฺลานํ มมสฺสมํ อุปาคมิ
อุเปตญฺจ มหาวีรํ อโนมทสฺสึ มหายสํ
ขเณน โลกนาถสฺส วาตาพาโธ สมุฏฺฐหิ
วิจรนฺโต อรญฺญมฺหิ อทฺทสํ โลกนายกํ
อุปคนฺตฺวาน สมฺพุทฺธํ จกฺขุมนฺตํ มหายสํ
อิริยาปถญฺจ ทิสฺวาน อุปลกฺเขสหํ ตทา
นิสฺสํสยํ หิ พุทฺธสฺส พฺยาธิโน อุปปชฺชถ
ขิปฺปํ อสฺสมมาคญฺฉึ มม สิสฺสาน สนฺติเก
เภสชฺชํ กตฺตุกาโมหํ สิสฺสํ อามนฺตยึ ตทา
ปฏิสุณิตฺวาน เม วากฺยํ สิสฺสา สพฺเพ สคารวา
เอกชฺฌํ สนฺนิปตึสุ สตฺถุ คารวตา มม
ขิปฺปํ ปพฺพตมารุยฺห สพฺโพสถมกาสหํ
ปานียโยคํ กตฺวาน พุทฺธเสฏฺฐสฺสทาสหํ
ปริภุตฺเต มหาวีเร สพฺพญฺญุโลกนายเก
ขิปฺปํ วาโต วูปสมิ สุคตสฺส มเหสิโน





ปสฺสทฺธํ ทรถํ ทิสฺวา อโนมทสฺสี มหายโส
สกาสเน นิสีทิตฺวา อิมา คาถา อภาสถ
โย เม อทาสิ เภสชฺชํ พฺยาธิญฺจ สมยี มม
ตมหํ กิตฺตยิสฺสามิ สุณาถ มม ภาสโต
กปฺปสตสหสฺสานิ เทวโลเก รมิสฺสติ
วาทิเต ตูริเย ตตฺถ โมทิสฺสติ สทา อยํ
มนุสฺสโลกมาคนฺตฺวา สุกฺกมูเลน โจทิโต
สหสฺสกฺขตฺตุํ ราชาปิ จกฺกวตฺติ ภวิสฺสติ
ปญฺจปญฺญาสกปฺปมฺหิ อโนมิ นาม ขตฺติโย
จาตุรนฺโต วิชิตาวี ชมฺพูทีปสฺส อิสฺสโร
สตฺตรตนสมฺปนฺโน จกฺกวตฺติ มหพฺพโล
ตาวตึเสหิ โขเภตฺวา อิสฺสรํ การยิสฺสติ
เทวภูโต มนุสฺโส วา อปฺปาพาโธ ภวิสฺสติ
ปริทาหํ วิวชฺเชตฺวา พฺยาธึ โลเก ตริสฺสติ
อปริเมยฺเย อิโต กปฺเป โอกฺกากกุลสมฺภโว
โคตโม นาม นาเมน สตฺถา โลเก ภวิสฺสติ
ตสฺส ธมฺเมสุ ทายาโท โอรโส ธมฺมนิมฺมิโต
สพฺพาสเว ปริญฺญาย นิพฺพายิสฺสตินาสโว
กิเลเส ฌาปยิตฺวาน ตณฺหาโสตํ ตริสฺสติ
พกฺกุโล นาม นาเมน เหสฺสติ สตฺถุสาวโก





อิทํ สพฺพํ อภิญฺญาย โคตโม สกฺยปุงฺคโว
ภิกฺขุสงฺเฆ นิสีทิตฺวา เอตทคฺเค ฐเปสฺสติ
อโนมทสฺสี ภควา สยมฺภู โลกนายโก
วิเวกมนุโลเกนฺโต มมสฺสมํ อุปาคมิ
อุปาคตํ มหาวีรํ สพฺพญฺญญ โลกนายกํ
สพฺโพสเถน ตปฺเปสึ ปสนฺโน เสหิ ปาณิภิ
ตสฺส เม สุกตํ กมฺมํ สุเขตฺเต พีชสมฺปทา
เขเปตุํ เนว สกฺโกมิ ตทา หิ สุกตํ มม
ลาภา มม สุลทฺธํ เม โยหํ อทฺทกฺขิ นายกํ
เตน กมฺมาวเสเสน ปตฺโตมฺหิ อจลํ ปทํ
สพฺพเมตํ อภิญฺญาย โคตโม สกฺยปุงฺคโว
ภิกฺขุสงฺเฆ นิสีทิตฺวา เอตทคฺเค ฐเปสิ มํ
อปริเมยฺเย อิโต กปฺเป ยํ กมฺมมกรึ ตทา
ทุคฺคตึ นาภิชานามิ เภสชฺชสฺส อิทํ ผลํ
กิเลสา ฌาปิตา มยฺหํ ภวา สพฺเพ สมูหตา
สพฺพาสวปริกฺขีโณ นตฺถิทานิ ปุนพฺภโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ



อิตฺถํ สุทํ อายสฺมา พกฺกุโล เถโร อิมา คาถาโย
อภาสิตฺถาติ
พกฺกุลตฺเถรสฺส อปทานํ สมตฺตํ
สตฺตมํ คิริมานนฺทตฺเถราปทานํ
ภริยา เม กาลํ กตา ปุตฺโต สีวถิกํ คโต
มาตา ปิตา จ ภาตา จ เอกจิตมฺหิ ฑยฺหเร
เตน โสเกน สนฺตตฺโต กิโส ปณฺฑุ อโหสหํ
จิตฺตุกฺเขปญฺจ เม อาสิ เตน โสเกน อฑฺฑิโต
โสกสลฺลปเรโตปิ วนนฺตํ อุปสงฺกมึ
ปวตฺตผลํ ภุญฺชิตฺวา รุกฺขมูเล วสามหํ
สุเมโธ นาม สมฺพุทฺโธ ทุกฺขสฺสนฺตํ กโร ชิโน
มมุทฺธริตุกาโม โส อาคญฺฉิ มม สนฺติเก
ปทสทฺทํ สุณิตฺวาน สุเมธสฺส มเหสิโน
ปคฺคเหตฺวานหํ สีสํ โอโลเกสึ มหามุนึ
อุปคญฺฉิ มหาวีโร ปีติ เม อุปปชฺชถ
ตทาสิ เมกคฺคมโน ทิสฺวา ตํ โลกนายกํ
สตึ ปฏิลภิตฺวาน ปณฺณมุฏฺฐึ อทาสหํ
นิสีทิ ภควา ตตฺถ อนุกมฺปาย จกฺขุมา




นิสชฺช ตตฺถ ภควา สุเมโธ โลกนายโก
ธมฺมํ เม กถยิ พุทฺโธ โสกสลฺลวิโนทนํ
อนวฺหตา ตโต อาคา นานุญฺญาตา อิโต คตา
ยถา คตา ตถา คตา ตตฺถ กา ปริเทวนา
ยถาปิ ปตฺติกา สตฺตา วสฺสมานาย วุฏฺฐิยา
สภตฺเต อุปคจฺฉนฺติ วสฺสาย ปตนาย เต
วสฺเสว เต โอรมิเต สมฺปยนฺติ ยทิจฺฉกํ
เอวํ มาตา ปิตา ตุยฺหํ ตตฺถ กา ปริเทวนา
อาคนฺตุกา ปาหุนกา จลิเตทิตกมฺปิกา
เอวํ มาตา ปิตา ตุยฺหํ ตตฺถ กา ปริเทวนา
ยถาปิ อุรโค ชิณฺณํ หิตฺวา คจฺฉติ สนฺตนน
เอวํ มาตา ปิตา ตุยฺหํ สนฺตนน อิธ หิยฺยเร
พุทฺธสฺส คิรมญฺญาย โสกสลฺลํ วิวชฺชยึ
ปามุชฺชํ ชนยิตฺวาน พุทฺธเสฏฺฐํ อวนฺทหํ
วนฺทิตฺวาน มหานาคํ คิริมญฺชริ ปูชยี
ทิพฺพคนฺเธน สมฺปนฺนํ สุเมธํ โลกนายกํ
ปูชยิตฺวาน สมฺพุทฺธํ สิเร กตฺวาน อญฺชลึ
อนุสฺสรํ คุณคฺคานิ สนฺถวึ โลกนายกํ
วิติณฺโณสิ มหาวีร สพฺพญฺญู โลกนายโก
สพฺเพ สตฺเต อุทฺธเรสิ ญาเณน ตฺวํ มหามุเน





วิมตึ เทฺวฬฺหกํ วาปิ สญฺฉินฺทสิ มหามุเน
ปฏิปาเทสิ เม มคฺคํ ตว ญาเณน จกฺขุม
อรหา สิทฺธิปตฺตา จ ฉฬภิญฺญา มหิทฺธิกา
อนฺตลิกฺขจรา ธีรา ปริวาเรนฺติ ตาวเท
ปฏิปนฺนา จ เสขา จ ผลฏฺฐา สนฺติ สาวกา
สูโรทเยว ปทุมา ปุปฺผนฺติ ตว สาวกา
มหาสมุทฺโท วกฺโขพฺโภ อตุโลปิ ทุรุตฺตโร
เอวํ ญาเณน สมฺปนฺโน อปฺปเมยฺโยสิ จกฺขุม
วนฺทิตฺวาหํ โลกชินํ จกฺขุมนฺตํ มหายสํ
จตุทฺทิสา นมสฺสนฺโต ปฏิกุฏิโก อคญฺฉหํ
เทวโลกา จวิตฺวาน สมฺปชาโน ปฏิสฺสโต
โอกฺกมึ มาตุยา กุจฺฉึ สนฺธาวนฺโต ภวาภเว
อคารา อภินิกฺขมฺม ปพฺพชึ อนคาริยํ
อาตาปี นิปโก จาปิ ปฏิสลฺลานโคจโร
ปธานํ ปทหิตฺวาน โตสยิตฺวา มหามุนึ
จนฺโทวพฺภฆนา มุตฺโต วิจรามิ อหํ สทา
วิเวกมนุยุตฺโตมฺหิ อุปสนฺโต นิรูปธิ
สพฺพาสเว ปริญฺญาย วิหรามิ อนาสโว
ตึสกปฺปสหสฺสมฺหิ ยํ พุทฺธมภิปูชยึ
ทุคฺคตึ นาภิชานามิ พุทฺธปูชายิทํ ผลํ



กิเลสา ฌาปิตา มยฺหํ ภวา สพฺเพ สมูหตา
สพฺพาสวา ปริกฺขีณา นตฺถิทานิ ปุนพฺภโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา คิริมานนฺโท เถโร อิมา คาถาโย
อภาสิตฺถาติ
คิริมานนฺทตฺเถรสฺส อปทานํ สมตฺตํ
อฏฺฐมํ สลฬมณฺฑปิยตฺเถราปทานํ
นิพฺพุเต กกุสนฺธมฺหิ พฺราหฺมณมฺหิ วุสีมเต
คเหตฺวา สลฬํ มาลํ มณฺฑปํ การยึ อหํ
ตาวตึสํ คโต สนฺโต ลภามิ พฺยมฺหมุตฺตมํ
อญฺเญ เทเว อภิโภมิ ปุญฺญกมฺมสฺสิทํ ผลํ
ทิวา วา ยทิวา รตฺตึ จงฺกมนฺโต ฐิโต จหํ
ฉนฺโน สลฬปุปฺเผหิ ปุญฺญกมฺมสฺสิทํ ผลํ
อิมสฺมึเยว กปฺปมฺหิ ยํ พุทฺธมภิปูชยึ
ทุคฺคตึ นาภิชานามิ พุทฺธปูชายิทํ ผลํ



กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สลฬมณฺฑปิโย เถโร อิมา คาถาโย
อภาสิตฺถาติ
สลฬมณฺฑปิยตฺเถรสฺส อปทานํ สมตฺตํ
นวมํ สพฺพทายกตฺเถราปทานํ
มหาสมุทฺทโมคฺคยฺห ภวนํ เม สุนิมฺมิตํ
สุนิมฺมิตา โปกฺขรณี จกฺกวากุปกุชฺชิตา
มนฺทาลเกหิ สญฺฉนฺนา ปทุมุปฺปลเกหิ จ
นที จ สนฺทเต ตตฺถ สุปติตฺถา มโนรมา
มจฺฉกจฺฉปสญฺฉนฺนา นานามิคสโมตฺถฏา
มยูรโกญฺจาภิรุทา โกกิลาทีหิ วคฺคุหิ
ปาเรวตา รวิหํสา จกฺกวากา นทีจรา
ทินฺทิภา สาลิกา เจตฺถ จปฺปกา ชีวชีวกา




หํสา โกญฺจาภินทิกา โกสิยา สิงฺคลา พหู
สตฺตรตนสมฺปนฺนา มณิมุตฺติกวาลุกา
สพฺพโสณฺณมยา รุกฺขา นานาคนฺธสเมริตา
อุชฺโชเตนฺติ ทิวา รตฺตึ ภวนํ สพฺพกาลิกํ
สฏฺฐี ตุริยสหสฺสานิ สายํ ปาโต ปวชฺชเร
โสฬสิตฺถีสหสฺสานิ ปริวาเรนฺติ มํ สทา
อภินิกฺขมฺม ภวนา สุเมธํ โลกนายกํ
ปสนฺนจิตฺโต สุมโน วนฺทิย ตํ มหายสํ
สมฺพุทฺธํ อภิวาเทตฺวา สสิสฺสนฺตํ นิมนฺตยึ
อธิวาเสสิ โส ธีโร สุเมโธ โลกนายโก
มม ธมฺมกถํ กตฺวา อุยฺโยเชสิ มหามุนิ
สมฺพุทฺธํ อภิวาเทตฺวา ภวนํ เม อุปาคมึ
อามนฺตยึ ปริชนํ สพฺเพ สนฺนิปตาถ โว
ปุพฺพณฺหสมยํ พุทฺโธ ภวนํ อาคมิสฺสติ
ลาภา อมฺหํ สุลทฺธา โน เย วสาม ตวนฺติเก
มยํปิ พุทฺธเสฏฺฐสฺส ปูชํ กสฺสาม สตฺถุโน
อนฺนปานํ ปฏฺฐเปตฺวา กาลํ อาโรจยึ อหํ
วสีสตสหสฺเสหิ อุเปสิ โลกนายโก
สงฺคีเตหิ ตุริเยหิ ปจฺจุคฺคมนกาสหํ
สพฺพโสณฺณมเย ปีเฐ นิสีทิ ปุริสุตฺตโม





อุปริจฺฉทนํ อาสิ สพฺพโสณฺณมยํ ตทา
วีชนิโย ปวายนฺติ ภิกฺขุสงฺฆสฺส อนฺตเร
ปหูเตนนฺนปาเนน ภิกฺขุสงฺฆํ อตปฺปยึ
ปจฺเจกทุสฺสยุคเล ภิกฺขุสงฺฆสฺสทาสหํ
ยํ วทนฺติ สุเมโธติ โลกาหุติปฏิคฺคโห
ภิกฺขุสงฺเฆ นิสีทิตฺวา อิมา คาถา อภาสถ
โย เม อนฺนญฺจ ปานญฺจ สพฺพเมเตน ตปฺปยิ
ตมหํ กิตฺตยิสฺสามิ สุณาถ มม ภาสโต
อฏฺฐารเส กปฺปสเต เทวโลเก รมิสฺสติ
สหสฺสกฺขตฺตุํ ราชา จ จกฺกวตฺติ ภวิสฺสติ
อุปปชฺชติ ยํ โยนึ เทวตฺตํ อถ มานุสํ
สพฺพทา สพฺพโสวณฺณํ ฉทนํ ธารยิสฺสติ
ตึสกปฺปสหสฺสมฺหิ โอกฺกากกุลสมฺภโว
โคตโม นาม นาเมน สตฺถา โลเก ภวิสฺสติ
ตสฺส ธมฺเมสุ ทายาโท โอรโส ธมฺมนิมฺมิโต
สพฺพาสเว ปริญฺญาย นิพฺพายิสฺสตินาสโว
ภิกฺขุสงฺเฆ นิสีทิตฺวา สีหนาทํ นทิสฺสติ
จิตเก ฉตฺตํ ธาเรนฺติ เหฏฺฐาฉตฺตมฺหิ ฑยฺหถ
สามญฺญํ เม อนุปฺปตฺตํ กิเลสา ฌาปิตา มยา
มณฺฑเป รุกฺขมูเล วา สนฺตาโป เม น วิชฺชติ




ตึสกปฺปสหสฺสมฺหิ ยํ ทานมททินฺตทา
ทุคฺคตึ นาภิชานามิ สพฺพทานสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา สพฺพทายโก เถโร อิมา คาถาโย
อภาสิตฺถาติ
สพฺพทายกตฺเถรสฺส อปทานํ สมตฺตํ
ทสมํ อชิตตฺเถราปทานํ
ปทุมุตฺตโร นาม ชิโน สพฺพธมฺมาน ปารคู
อชฺโฌคเหตฺวา หิมวนฺตํ นิสีทิ โลกนายโก
นาหํ อทฺทกฺขิ สมฺพุทฺธํ นปิ สทฺทํ สุโณมหํ
มม ภิกฺขํ คเวสนฺโต อาหิณฺฑามิ วเน อหํ
ตตฺถทฺทสฺสามิ สมฺพุทฺธํ ทฺวตฺตึสวรลกฺขณํ
ทิสฺวาน จิตฺตมาปชฺชึ สตฺโต โก นามยํ ภเว



ลกฺขณานิ วิโลเกตฺวา มม วิชฺชํ อนุสฺสรึ
สุตํ หิ เมตํ พุทฺธานํ ปณฺฑิตานํ สุภาสิตํ
เตสํ ยถา ตํ วจนํ อยํ พุทฺโธ ภวิสฺสติ
ยนฺนูน ตํ สกฺกเรยฺยํ คตึ เม โสธยิสฺสติ
ขิปฺปํ อสฺสมมาคนฺตฺวา มธุเตลํ คหึ อหํ
โกลมฺพกํ คเหตฺวาน อุปคญฺฉึ วินายกํ
ติทณฺฑเก คเหตฺวาน อพฺโภกาเส ฐเปสหํ
ปทีปํ ปชฺชลิตฺวาน อฏฺฐกฺขตฺตุํ อวนฺทหํ
สตฺตรตฺตินฺทิวํ พุทฺโธ นิสีทิ ปุริสุตฺตโม
ตโต รตฺยา วิวสเน วุฏฺฐาสิ โลกนายโก
ปสนฺนจิตฺโต สุมโน สพฺพรตฺตินฺทิวํ อหํ
ทีปํ พุทฺธสฺส ปาทาสึ ปสนฺโน เสหิ ปาณิภิ
สพฺเพ คนฺธา วนมยา ปพฺพเต คนฺธมาทเน
พุทฺธสฺส อานุภาเวน อาคญฺฉฉ พุทฺธสนฺติเก
เยเกจิ ปุปฺผคนฺธา เส ปุปฺผิตา ธรณีรุหา
พุทฺธสฺส อานุภาเวน สพฺเพ สนฺนิปตุํ ตทา
ยาวตา หิมวนฺตมฺหิ นาคา จ ครุฬา อุโภ
ธมฺมญฺจ โสตุกามา เต อาคญฺฉฉ พุทฺธสนฺติเก
เทวโล นาม สมโณ พุทฺธสฺส อคฺคสาวโก
วสีสตสหสฺเสหิ พุทฺธสนฺติกุปาคมิ



ปทุมุตฺตโร โลกวิทู อาหุตีนํ ปฏิคฺคโห
ภิกฺขุสงฺเฆ นิสีทิตฺวา อิมา คาถา อภาสถ
โย เม ทีปํ ปทีเปสิ ปสนฺโน เสหิ ปาณิภิ
ตมหํ กิตฺตยิสฺสามิ สุณาถ มม ภาสโต
สฏฺฐี กปฺปสหสฺสานิ เทวโลเก รมิสฺสติ
สหสฺสกฺขตฺตุํ ราชา จ จกฺกวตฺติ ภวิสฺสติ
โสฬสมํ ภาณวารํ
ฉตฺตึสกฺขตฺตุํ เทวินฺโท เทวรชฺชํ กริสฺสติ
ปฐวิยํ สตฺตสตํ วิปุลํ รชฺชํ กริสฺสติ
ปเทสรชฺชํ วิปุลํ คณนาโต อสงฺขยํ
อิมินา ทีปทาเนน ทิพฺพจกฺขุ ภวิสฺสติ
สมนฺตโต อฑฺฒโกสํ ปสฺสิสฺสติ อยํ สทา
เทวโลกา จวนฺตสฺส นิพฺพตฺตนฺตสฺส ชนฺตุโน
ทิวา วา ยทิวา รตฺตึ ปทีปํ ธารยิสฺสติ
ชายมานสฺส สนฺตสฺส ปุญฺญกมฺมสมงฺคิโน
ยาวตา นครํ อาสิ ตาวตา โชตยิสฺสติ
อุปปชฺชติ ยํ โยนึ เทวตฺตํ อถ มานุสํ
อสฺเสว ทีปทานสฺส อฏฺฐทีปผเลน จ
อุปฏฺฐิสฺสนฺติมํ ชนฺตุํ ทีปทานสฺสิทํ ผลํ



กปฺปสตสหสฺสมฺหิ โอกฺกากกุลสมฺภโว
โคตโม นาม นาเมน สตฺถา โลเก ภวิสฺสติ
ตสฺส ธมฺเมสุ ทายาโท โอรโส ธมฺมนิมฺมิโต
สพฺพาสเว ปริญฺญาย นิพฺพายิสฺสตินาสโว
โตสยิตฺวาน สมฺพุทฺธํ โคตมํ สกฺยปุงฺควํ
อชิโต นาม นาเมน เหสฺสติ สตฺถุสาวโก
สฏฺฐิกปฺปสหสฺสานิ เทวโลเก รมึ อหํ
ตตฺราปิ เม ทีปสตํ โชตเต นิจฺจกาลิกํ
เทวโลเก มนุสฺเส วา นิทฺธาวนฺติ ปภา มม
พุทฺธเสฏฺฐํ สริตฺวาน ภิยฺโย หาสํ ชเนสหํ
ตุสิตาหํ จวิตฺวาน โอกฺกมึ มาตุกุจฺฉิยา
ชายมานสฺส สนฺตสฺส อาโลโก วิปุโล อหุ
อคารา อภินิกฺขมฺม ปพฺพชึ อนคาริยํ
พาวรึ อุปสงฺกมฺม สิสฺสตฺตํ อชฺฌุปาคมึ
หิมวนฺเต วสนฺโตหํ อสฺโสสึ โลกนายกํ
อุตฺตมตฺถํ คเวสนฺโต อุปคญฺฉึ วินายกํ
ทนฺโต พุทฺโธ ทเมตาปิ โอฆติณฺโณ นิรูปธิ
นิพฺพานํ กถยิ พุทฺโธ สพฺพทุกฺขา ปโมจนํ
ตมฺเม อาคมนํ สิทฺธํ โตสิโตหํ มหามุนึ
ติสฺโส วิชฺชา อนุปฺปตฺตา กตํ พุทฺธสฺส สาสนํ



สตสหสฺเส อิโต กปฺเป ยํ ทีปํ อททินฺตทา
ทุคฺคตึ นาภิชานามิ ทีปทานสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อชิโต เถโร อิมา คาถาโย
อภาสิตฺถาติ
อชิตตฺเถรสฺส อปทานํ สมตฺตํ
อุทฺทานํ
ปิลินฺทวจฺโฉ เสโล จ สพฺพกิตฺตมธูทโท
กูฏาคารี พกุโล จ คิริสลฬสวฺหโย
สพฺพโท อชิโต เจว คาถาโย คณิตา วิสา
สตานิ ปญฺจ คาถานํ วีสติ จ ตทุตฺตริ
ปิลินฺทวคฺโค จตฺตาฬีโส


อถ วคฺคุทฺทานํ
ปทุมารกฺขโท เจว อุมฺมา คนฺโธทเกน จ
เอกปฺปทสทฺทสญฺญี มนฺทารํ โพธิวนฺทโก
อมฺพฏญฺจ ปิลินฺที จ คาถาโย คณิตาปิจ
จตุสตฺตติ คาถาโย เอกาทสสตานิ จ
ปทุมวคฺคทสกํ
จตุตฺถํ สตกํ สมตฺตํ



เอกจตฺตาฬีสโม เมตฺเตยฺยวคฺโค
ปฐมํ ติสฺสเมตฺเตยฺยตฺเถราปทานํ
ปพฺภารกูฏํ นิสฺสาย โสภิโต นาม ตาปโส
ปวตฺตผลํ ภุญฺชิตฺวา วสติ ปพฺพตนฺตเร
อคฺคิทารุํ อาหริตฺวา อุชฺชเลสึ อหํ ตทา
อุตฺตมตฺถํ คเวสนฺโต พฺรหฺมโลกูปปตฺติยา
ปทุมุตฺตโร โลกวิทู อาหุตีนํ ปฏิคฺคโห
มมุทฺธริตุกาโม โส อาคญฺฉิ มม สนฺติเก
กึ กโรสิ มหาปุญฺญ เทหิ เม อคฺคิทารุกํ
อหํ อคฺคึ ปริจเร ตโต เม สุทฺธิ โหหิติ
สุภทฺทโก ตฺวํ มนุช เทวเต ตฺวํ ปชานสิ
ตุวํ อคฺคึ ปริจร หนฺท เต อคฺคิทารุกํ
ตโต กฏฺฐํ คเหตฺวาน อคฺคึ อุชฺชาลยี ชิโน
น ตตฺถ กฏฺฐํ ปชฺฌายิ ปาฏิเหรํ มเหสิโน
น เต อคฺคิ ปชฺชลติ อาหุติ เต น วิชฺชติ
นิรตฺถกํ จ ตํ ตุยฺหํ อคฺคึ ปริจรสฺสุ เม
กีทิโส เต มหาวีร อคฺคิ ตว ปวุจฺจติ
มยฺหํปิ กถยสฺเสตํ อุโภ ปริจรามเส



เหตุธมฺมนิโรธาย กิเลสฌาปนาย จ
อิสฺสามจฺฉริยํ หิตฺวา ตโย เอเต มมาหุตี
กีทิโส ตฺวํ มหาวีร กถํโคตฺโตสิ มาริส
อาจารปฏิปตฺติ เต พาฬฺหํ โข มม รุจฺจติ
ขตฺติยมฺหิ กุเล ชาโต อภิญฺญาปารมึ คโต
สพฺพาสวปริกฺขีโณ นตฺถิ ทานิ ปุนพฺภโว
ยทิ พุทฺโธสิ สพฺพญฺญู ปภงฺกร ตโมนุท
นมสฺสิสฺสามิ ตํ เทว ทุกฺขสฺสนฺตํ กโร ตุวํ
ปตฺถริตฺวา ชินจมฺมํ นิสีทนมทาสหํ
นิสีท ตตฺถ สพฺพญฺญู อุปฏฺฐิสฺสามหํ ตุวํ
นิสีทิ ภควา ตตฺถ อชินมฺหิ สุวิตฺถเต
นิมนฺตยิตฺวา สมฺพุทฺธํ ปพฺพตํ อคมาสหํ
ขาริภารญฺจ ปูเรตฺวา ตินฺทุกผลมาหรึ
มธุนา โยชยิตฺวาน ผลํ พุทฺธสฺสทาสหํ
มม นิชฺฌายมานสฺส ปริภุญฺชิ ตทา ชิโน
ตตฺถ จิตฺตํ ปสาเทสิ เปกฺขนฺโต โลกนายกํ
ปทุมุตฺตโร โลกวิทู อาหุตีนํ ปฏิคฺคโห
มมสฺสเม นิสีทิตฺวา อิมา คาถา อภาสถ
โย เม ผเลน ตปฺเปสิ ปสนฺโน เสหิ ปาณิภิ
ตมหํ กิตฺตยิสฺสามิ สุณาถ มม ภาสโต



ปญฺจวีสติกฺขตฺตุํ โส เทวรชฺชํ กริสฺสติ
สหสฺสกฺขตฺตุํ ราชา จ จกฺกวตฺติ ภวิสฺสติ
ตสฺส สงฺกปฺปมญฺญาย ปุพฺพกมฺมสมงฺคิโน
อนฺนปานญฺจ วตฺถญฺจ สยนญฺจ มหารหํ
ปุญฺญกมฺเมน สํยุตฺตา นิพฺพตฺติสฺสนฺติ ตาวเท
สทา สมฺมุทิโต จายํ ภวิสฺสติ อนามโย
อุปปชฺชติ ยํ โยนึ เทวตฺตํ อถ มานุสํ
สพฺพตฺถ สุขิโต หุตฺวา มนุสฺสตฺตํ ภวิสฺสติ
อชฺฌายโก มนฺตธโร ติณฺณํ เวทาน ปารคู 
สมฺพุทฺธํ อุปคนฺตฺวาน อรหา โส ภวิสฺสติ
ยโต สรามิ อตฺตานํ ยโต ปตฺโตสฺมิ วิญฺญุตํ
โภเค เม อูนตา นตฺถิ ผลทานสฺสิทํ ผลํ
วรธมฺมมนุปฺปตฺโต ราคโทเส สมูหนึ
สพฺพาสวปริกฺขีโณ นตฺถิ ทานิ ปุนพฺภโว
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ



อิตฺถํ สุทํ อายสฺมา ติสฺสเมตฺเตยฺโย เถโร อิมา คาถาโย
อภาสิตฺถาติ
ติสฺสเมตฺเตยฺยตฺเถรสฺส อปทานํ สมตฺตํ
ทุติยํ ปุณฺณกตฺเถราปทานํ
ปพฺภารกูฏํ นิสฺสาย สยมฺภู อปราชิโต
อาพาธิโก จ โส พุทฺโธ วสติ ปพฺพตนฺตเร
มม อสฺสมสามนฺตา ปนาโท อาสิ ตาวเท
พุทฺเธ นิพฺพายมานมฺหิ อาโลโก อาสิ ตาวเท
ยาวตา วนสณฺฑสฺมึ อจฺฉโกกตรจฺฉโย
พาลา จ เกสรี สพฺเพ อภิกุชฺชึสุ ตาวเท
อุปฺปาทํ ตมหํ ทิสฺวา ปพฺภารํ อคมาสหํ
ตตฺถทฺทสาสึ สมฺพุทฺธํ นิพฺพุตํ อปราชิตํ
สุผุลฺลํ สาลราชํว สตรํสีว อุคฺคตํ
วีตจฺจิตํว องฺคารํ นิพฺพุตํ อปราชิตํ
ติณํ กฏฺฐญฺจ ปูเรตฺวา จิตกํ ตตฺถกาสหํ
จิตกํ สุกตํ กตฺวา สรีรํ ฌาปยึ อหํ
สรีรํ ฌาปยิตฺวาน คนฺธโตยํ สโมกิรึ
อนฺตลิกฺเข ฐิโต ยกฺโข นามํ อคฺคหิ ตาวเท




ตํ ปูริตํ ตยา กิจฺจํ สยมฺภุสฺส มเหสิโน
ปุณฺณโก นาม นาเมน ยทา โหสิ ตุวํ มุเน
ตมฺหา กายา จวิตฺวาน เทวโลกํ อคญฺฉหํ
ตตฺถ ทิพฺพมโย คนฺโธ อนฺตลิกฺขา ปวสฺสติ
ตตฺราปิ นามเธยฺยํ เม ปุณฺณโกติ อหุ ตทา
เทวภูโต มนุสฺโส วา สงฺกปฺปํ ปูรยามหํ
อิทํ ปจฺฉิมกํ มยฺหํ จริโม วตฺตตี ภโว
อิธาปิ ปุณฺณโก นาม นามเธยฺยํ ปกาสติ
โตสยิตฺวาน สมฺพุทฺธํ โคตมํ สกฺยปุงฺควํ
สพฺพาสเว ปริญฺญาย วิหรามิ อนาสโว
เอกนวุเต อิโต กปฺเป ยํ กมฺมมกรึ ตทา
ทุคฺคตึ นาภิชานามิ ตนุกิจฺจสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ปุณฺณโก เถโร อิมา คาถาโย
อภาสิตฺถาติ
ปุณฺณกตฺเถรสฺส อปทานํ สมตฺตํ




ตติยํ เมตฺตคุตฺเถราปทานํ
หิมวนฺตสฺส อวิทูเร อโสโก นาม ปพฺพโต
ตตฺถาปิ อสฺสโม มยฺหํ วิสุกมฺเมน มาปิโต
สุเมโธ นาม สมฺพุทฺโธ อคฺโค การุณิโก มุนิ
นิวาสยิตฺวา ปุพฺพเณฺห ปิณฺฑาย เม อุปาคมิ
อุปาคตํ มหาวีรํ สุเมธํ โลกนายกํ
ปคฺคยฺห สุคตปตฺตํ สปฺปิเตลํ อปูรยึ
ทตฺวานาหํ พุทฺธเสฏฺเฐ สุเมเธ โลกนายเก
อญฺชลึ ปคฺคเหตฺวาน ภิยฺโย หาสํ ชเนสหํ
อิมินา สปฺปิทาเนน เจตนาปณิธีหิ จ
เทวภูโต มนุสฺโส วา ลภามิ วิปุลํ สุขํ
วินิปาตํ วิวชฺเชตฺวา สํสรามิ ภวาภเว
ตตฺถ จิตฺตํ ปณิธิตฺวา ลภามิ อจลํ ปทํ
ลาภา ตุยฺหํ สุลทฺธนฺเต ยํ มํ อทฺทกฺขิ พฺราหฺมณ
มม ทสฺสนมาคมฺม อรหตฺตํ คมิสฺสติ
วิสฺสฏฺโฐ โหหิ มา ภายิ อธิคนฺตฺวา มหายสํ
มมํ หิ สปฺปึ ทตฺวาน ปริโมกฺขาสิ ชาติยา
อิมินา สปฺปิทาเนน เจตนาปณิธีหิ จ
เทวภูโต มนุสฺโส วา ลภามิ วิปุลํ สุขํ




อิมินา อธิกาเรน เมตฺตจิตฺตวตาย จ
อฏฺฐารเส กปฺปสเต เทวโลเก รมิสฺสติ
อฏฺฐารส จ ติกฺขตฺตุํ เทวราชา ภวิสฺสติ
ปเทสรชฺชํ วิปุลํ คณนาโต อสงฺขยํ
เอกปญฺญาสกฺขตฺตุญฺจ จกฺกวตฺติ ภวิสฺสติ
จาตุรนฺโต วิชิตาวี ชมฺพูมณฺฑสฺส อิสฺสโร
มหาสมุทฺโท วกฺโขพฺโภ พุทฺธโร ปฐวี ยถา
เอวเมว จ เม โภคา อปฺปเมยฺยา ภวิสฺสเร
สฏฺฐิโกฏึ หิรญฺญสฺส ทตฺวาน ปพฺพชึ อหํ
กึ กุสลํ คเวสนฺโต พาวรึ อุปสงฺกมึ
ตตฺถ มนฺเต อธิยามิ ฉฬงฺคํ นาม ลกฺขณํ
ตมนฺธการํ วิธมํ อุปฺปชฺชิ ตฺวํ มหามุนิ
ตว ทสฺสนกาโมหํ อาคโตมฺหิ มหามุนิ
ตว ธมฺมํ สุณิตฺวาน ปตฺโตมฺหิ อจลํ ปทํ
ตึสกปฺปสหสฺสมฺหิ สปฺปึ พุทฺธสฺสทาสหํ
เอตฺถนฺตเร นาภิชาเน สปฺปิ วิญฺญาปิตํ มยา
มม สงฺกปฺปมญฺญาย อุปฺปชฺชติ ยถิจฺฉกํ
จิตฺตมญฺญาย นิพฺพตฺตํ สพฺเพ สนฺตปฺปยามหํ
อโห พุทฺธา อโห ธมฺมา อโห โน สตฺถุสมฺปทา
โถกญฺหิ สปฺปึ ทตฺวาน อปฺปเมยฺยํ ลภามหํ




มหาสมุทฺเท อุทกํ ยาวตา เนรุปสฺสโต
มม สปฺปึ อุปาทาย กลภาคํ น หิสฺสติ
ยาวตา จกฺกวาฬสฺส การยนฺตสฺส ราสิโต
มม นิพฺพตฺตวตฺถานํ โอกาโส โส น สมฺมติ
ปพฺพตราชา หิมวา ปวโรปิ สิลุจฺจโย
มมานุลิตฺตคนฺธสฺส อุปนิธํ น หิสฺสติ
วตฺถํ คนฺธญฺจ สปฺปิญฺจ อญฺญํ วา ทิฏฺฐธมฺมิกํ
อสงฺขตญฺจ นิพฺพานํ สปฺปิทานสฺสิทํ ผลํ
สติปฏฺฐานสยโน สมาธิฌานโคจโร
โพชฺฌงฺคชนโน อชฺช สปฺปิทานสฺสิทํ ผลํ
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา เมตฺตคู เถโร อิมา คาถาโย
อภาสิตฺถาติ
เมตฺตคุตฺเถรสฺส อปทานํ สมตฺตํ



จตุตฺถํ โธตกตฺเถราปทานํ
คงฺคา ภาคีรสี นาม หิมวนฺตา ปภาวิตา
หํสวติยา ทฺวาเรน อนุสนฺทติ ตาวเท
โสภิโต นาม อาราโม คงฺคากูเล สุมาปิโต
ตตฺถ ปทุมุตฺตโร พุทฺโธ วสเต โลกนายโก
ติทเสหิ ยถา อินฺโท มนุเชหิ ปุรกฺขโต
นิสีทิ ตตฺถ ภควา อสมฺภีโตว เกสรี
นคเร หํสวติยา อโหสึ พฺราหฺมโณ อหํ
ฉฬงฺโค นาม นาเมน เอวํ นาโม มหามุนิ
อฏฺฐารส สิสฺสสตา ปริวาเรนฺติ มํ ตทา
เตหิ สิสฺเสหิ สมิโต คงฺคาตีรํ อุปาคมึ
ตตฺถทฺทสาสึ สมเณ นิกฺกุเห โธตปาปเก
ภาคีรสินฺตรนฺโตหํ เอวํ จินฺเตสิ ตาวเท
สายํ ปาตํ ตรนฺตาเม พุทฺธปุตฺตา มหายสา
วิเหสยนฺติ อตฺตานํ เตสํ อตฺตา วิหญฺญติ
สเทวกสฺส โลกสฺส พุทฺโธ อคฺโค ปวุจฺจติ
นตฺถิ เม ทกฺขิเณ การํ คติมคฺควิโสธนํ
ยนฺนูน พุทฺธเสฏฺฐสฺส เสตุํ คงฺคาย การเย
การาเปตฺวา อิมํ เสตุํ สนฺตรามิ อิมํ ภวํ



สตํ สหสฺสํ ทตฺวาน เสตุํ การาปยึ อหํ
สทฺทหนฺโต กตํ การํ วิปุลํ เม ภวิสฺสติ
การาเปตฺวาน ตํ เสตุํ อุเปสึ โลกนายกํ
สิรสิ อญฺชลึ กตฺวา อิมํ วจนมพฺรวึ
สตํ สหสฺสํ สวยํ ทตฺวา การาปิโต มยา
ตวตฺถาย มหาเสตุํ ปฏิคฺคณฺห มหามุเน
ปทุมุตฺตโร โลกวิทู อาหุตีนํ ปฏิคฺคโห
ภิกฺขุสงฺเฆ นิสีทิตฺวา อิมา คาถา อภาสถ
โย เม เสตุํ อกาเรสิ ปสนฺโน เสหิ ปาณิภิ
ตมหํ กิตฺตยิสฺสามิ สุณาถ มม ภาสโต
ทริโต ปพฺพตโต วา รุกฺขโต ปติโตปิยํ
จุโตปิ ลจฺฉติฏฺฐานํ เสตุทานสฺสิทํ ผลํ
วิรูฬฺหมูลสนฺตานํ นิโคฺรธมิว มาลุโต
อมิตฺตา นปฺปสหนฺติ เสตุทานสฺสิทํ ผลํ
นาสฺส โจรา ปสหนฺติ นาติมญฺญนฺติ ขตฺติยา
สพฺเพ ตริสฺสตามิตฺเต เสตุทานสฺสิทํ ผลํ
อพฺโภกาสคตํ สนฺตํ กฐินาตปตาปิตํ
ปุญฺญกมฺเมน สํยุตฺตํ น ภวิสฺสติ เวทนา
เทวโลเก มนุสฺเส วา หตฺถิยานํ สุนิมฺมิตํ
ตสฺส สงฺกปฺปมญฺญาย นิพฺพตฺติสฺสติ ตาวเท




สหสฺสสฺสา วาตชวา สินฺธวา สีฆพาหนา
สยํ ปาตํ อุเปสฺสนฺติ เสตุทานสฺสิทํ ผลํ
อาคนฺตฺวาน มนุสฺสตฺตํ สุขิโตยํ ภวิสฺสติ
อิหาปิ มนุชสฺเสว หตฺถิยานํ ภวิสฺสติ
กปฺปสตสหสฺสมฺหิ โอกฺกากกุลสมฺภโว
โคตโม นาม นาเมน สตฺถา โลเก ภวิสฺสติ
ตสฺส ธมฺเมสุ ทายาโท โอรโส ธมฺมนิมฺมิโต
สพฺพาสเว ปริญฺญาย นิพฺพายิสฺสตินาสโว
อโห เม สุกตํ กมฺมํ ชลชุตฺตมนามเก
ตตฺถ การํ กริตฺวาน ปตฺโตหํ อาสวกฺขยํ
ปธานํ ปหิตตฺโตมฺหิ อุปสนฺโต นิรูปธิ
นาโคว พนฺธนํ เฉตฺวา วิหรามิ อนาสโว
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา โธตโก เถโร อิมา คาถาโย
อภาสิตฺถาติ
โธตกตฺเถรสฺส อปทานํ สมตฺตํ



ปญฺจมํ อุปสีวตฺเถราปทานํ
หิมวนฺตสฺส อวิทูเร อโนโม นาม ปพฺพโต
อสฺสโม สุกโต มยฺหํ ปณฺณสาลา สุมาปิตา
นที จ สนฺทติ ตตฺถ สุปติตฺถา มโนรมา
อนูปติตฺเถ ชายนฺติ ปทุมุปฺปลกา พหู
ปาฐีนา ปาวุสา มจฺฉา พลชา มุญฺชโรหิตา
มจฺฉกจฺฉปสญฺฉนฺนา นทิกา สนฺทเต ตทา
ติมิรา ปุปฺผิตา ตตฺถ อโสกา ขุทฺทมาลกา
ปุณฺณา วา คิริปุณฺณา วา สมฺปวนฺติ มมสฺสมํ
กุฏชา ปุปฺผิตา ตตฺถ ติณสูลวนานิ จ
สาลา จ สลฬา ตตฺถ จมฺปกา ปุปฺผิตา พหู
อชฺชุนา อธิมุตฺตา จ มหานามา จ ปุปฺผิตา
อสนา มธุคนฺธี จ ปุปฺผิตา เต มมสฺสเม
อุทฺทาลกา ปาฏลิกา ยูถิกา จ ปิยงฺคุกา
พิมฺพิชาลกสญฺฉนฺนา สมนฺตา อฑฺฒโยชนํ
มาตกรา สตฺตลิโย ปาฏลี สินฺธุวาริตา
องฺโกลกา พหู ตตฺถ ตาลกุฏา จ ปุปฺผิตา
เสเลยฺยกา พหู ตตฺถ ปุปฺผิตา มม อสฺสเม
เอเตสุ ปุปฺผชาเตสุ โสภนฺติ ปาทปา พหู




สมนฺตา เตน คนฺเธน วายเต มม อสฺสเม
หรีตกา อามลกา อมฺพชมฺพู วิเภทกา
โกลา ภลฺลาตกา เพลฺลา ผารุสกผลานิ จ
ตินฺทุกา จ ปิยาลา จ มธุกา กาสมาริโย
ลพุชา ปนสา ตตฺถ กทลี จนฺทรีผลา -ถ
อมฺพาฏกา พหู ตตฺถ วลฺลิการผลานิ จ
จิรสํรสปากา จ ผลิตา มม อสฺสเม
อาฬกา อิสิมุคฺคา จ ตโต โสรผลา พหู
อวฏา ปกฺกภริตา มิลกฺขุทุมฺพรานิ จ
ปิปฺผลี มริจา ตตฺถ นิโคฺรธา จ กปิฏฺฐนา
อุทุมฺพรกา พหโว กณฺฑปกฺกา จ ปาริโย
เอเต จญฺเญ จ พหโว ผลิตา อสฺสเม มม
ปุปฺผรุกฺขาปิ พหโว ปุปฺผิตา มม อสฺสเม
อาลุวา จ กทมฺพา จ พิฬาลิตกฺกลานิ จ
อาลกา ตาลกา เจว วิชฺชนฺติ มม อสฺสเม
อสฺสมสฺสาวิทูเร เม มหาชาตสฺสโร อหุ
อจฺโฉทโก สีตชโล สุปติตฺโถ มโนรโม
ปทุมุปฺปลา พหู ตตฺถ ปุณฺฑริกสมายุตา
มนฺทาลเกหิ สญฺฉนฺนา นานาคนฺธสมีริตา
คพฺภํ คณฺหนฺติ ปทุมา อญฺเญ ปุปฺผนฺติ เกสรี





โอปุปฺผปตฺตา ติฏฺฐนฺติ ปทุมา กณฺณิกา พหู
มธุ ภิสมฺหา สวติ ขีรสปฺปิ มุฬาลิภิ
สมนฺตา เตน คนฺเธน นานาคนฺธสโมหิตา
กุมุทา อมฺพคนฺธี จ นยิตา ทิสฺสเร พหู
ชาตสฺสรสฺสานุกูลํ เกตกา ปุปฺผิตา พหู
สุผุลฺลา พนฺธุชีวา จ เสตวารี สุคนฺธิกา
กุมฺภีลา สสสุมารา จ คหกา ตตฺถ ชายเร
อุคฺคาหกา อชครา ตตฺถ ชาตสฺสเร พหู
ปาฐีนา ปาวุสา มจฺฉา พลชา มุญฺชโรหิตา
มจฺฉกจฺฉปสญฺฉนฺนา อโถ สปฏเกหิ จ
ปาเรวตา รวิหํสา กุกฺกุตฺถกา นทีจรา
ทินฺทิภา จกฺกวากา จ จปฺปกา ชีวชีวกา
กลนฺทกา อุกฺกุสา จ เสนกา อุทฺธรา พหู
โกตฺถกา สุกโปตา จ กุฬีรา จมรา พหู
กาเสนิยา จ ติลกา อุปชีวนฺติ ตํ สรํ
สีหา พฺยคฺฆา จ ทีปี จ อจฺฉโกกตรจฺฉโย
วานรา กินฺนรา เจว ทิสฺสนฺติ มม อสฺสเม
ตานิ คนฺธานิ ฆายนฺโต ภกฺขยนฺโต ผลานหํ
คนฺโธทกํ ปิวนฺโต จ วสามิ มม อสฺสเม
เอณิมิคา วราหา จ ปสทา ขุทฺทรูปกา




อคฺคิกา โชติกา เจว วสนฺติ มม อสฺสเม
หํสา โกญฺจา มยูรา จ สหิตาปิจ โกกิลา
มญฺชริกา พหู ตตฺถ โกสิกา โปตฺถสีสกา
ปิสาจา ทานวา เจว กุมฺภณฺฑา รกฺขสา พหู
ครุฬา ปนฺนคา เจว วสนฺติ มม อสฺสเม
มหานุภาวา อิสโย สนฺตจิตฺตา สมาหิตา
กมณฺฑลุธรา สพฺเพ อชินุตฺตรวาสิโน
ชฏาภารภริตา จ วสนฺติ มม อสฺสเม
ยุคมตฺตญฺจ เปกฺขนฺตา นิปกา สนฺตวุตฺติโน
ลาภาลาเภน สนฺตุฏฺฐา วสนฺติ มม อสฺสเม
วากจีรํ ธุนนฺตา เต โปเฐนฺตา ชินจมฺมกํ
สพเลหิ อุปตฺถทฺธา คจฺฉนฺติ อมฺพเร ตทา
นโวทกํ อาหรนฺติ กฏฺฐํ วา อคฺคิทารุกํ
สยญฺจ อุปสมฺปนฺนา สปฺปาฏิหิรสฺสิทํ ผลํ
โลหโทณึ คเหตฺวาน วนมชฺเฌ วสนฺติ เต
กุญฺชราว มหานาคา อฉมฺภิตาว เกสรี
อญฺเญ คจฺฉนฺติ โคยานํ อญฺเญ ปุพฺพวิเทหนํ
อญฺเญ จ อุตฺตรกุรุํ สกมฺพลมปสฺสิตา
ตโต ปิณฺฑํ อาหริตฺวา ปริภุญฺชนฺติ เอกโต
สพฺเพสํ ปกฺกมนฺตานํ อุคฺคเตชาน ตาทินํ





อชินจมฺมสทฺเทน วนํ สทฺทายเต ตทา
เอทิสา เต มหาวีร สิสฺสา อุคฺคตปา มม
ปริวุโต อหํ เตหิ วสามิ มม อสฺสเม
โตสิตา สกกมฺเมน วินีตาปิ สมาคตา
อาราธยึสุ มํ เอเต สกกมฺมาภิลาสิโน
สีลวนฺโต จ นิปกา อปฺปมญฺญาสุ โกวิทา
ปทุมุตฺตโร โลกวิทู อาหุตีนํ ปฏิคฺคโห
สมยํ สํวิทิตฺวาน อุปคญฺฉิ วินายโก
อุปคนฺตฺวาน สมฺพุทฺโธ อาตาปี นิปโก มุนิ
ปตฺตํ ปคฺคยฺห สมฺพุทฺโธ ภิกฺขาย สมุปาคมิ
อุปาคตํ มหาวีรํ ชลชุตฺตมนามกํ
ติณตฺถรํ ปญฺญาเปตฺวา สาลปุปฺเผหิ โอกิรึ
นิสีทิตฺวาน สมฺพุทฺธํ หฏฺโฐ สํวิคฺคมานโส
ขิปฺปํ ปพฺพตมารุยฺห อคฬฬ อคฺคหึ อหํ
กุมฺภมตฺตํ คเหตฺวาน ปนสํ เทวคนฺธิกํ
ขนฺเธ อาโรปยิตฺวาน อุปคญฺฉึ วินายกํ
ผลํ พุทฺธสฺส ทตฺวาน อคฬฬ อนุลิมฺปหํ
ปสนฺนจิตฺโต สุมโน พุทฺธเสฏฺฐํ อวนฺทิหํ
ปทุมุตฺตโร โลกวิทู อาหุตีนํ ปฏิคฺคโห




อิสิมชฺเฌ นิสีทิตฺวา อิมา คาถา อภาสถ
โย จ เม ผลมคฬฬ อาสนญฺจ อทาสิ เม
ตมหํ กิตฺตยิสฺสามิ สุณาถ มม ภาสโต
คาเม วา ยทิวารญฺเญ ปพฺภาเรสุ คุหาสุ วา
อิมสฺส จิตฺตมญฺญาย นิพฺพตฺติสฺสติ โภชนํ
เทวโลเก มนุสฺเส วา อุปปนฺโน อยํ นโร
โภชเนหิ จ วตฺเถหิ ปริสนฺตปฺปยิสฺสติ
อุปปชฺชติ ยํ โยนึ เทวตฺตํ อถ มานุสํ
อกฺโขพฺภโภโค หุตฺวาน สํสริสฺสติยํ นโร
ตึสกปฺปสหสฺสานิ เทวโลเก รมิสฺสติ
สหสฺสกฺขตฺตุํ ราชา จ จกฺกวตฺติ ภวิสฺสติ
เอกสตฺตติกฺขตฺตุญฺจ เทวรชฺชํ กริสฺสติ
ปเทสรชฺชํ วิปุลํ คณนาโต อสงฺขยํ
กปฺปสตสหสฺสมฺหิ โอกฺกากกุลสมฺภโว
โคตโม นาม นาเมน สตฺถา โลเก ภวิสฺสติ
ตสฺส ธมฺเมสุ ทายาโท โอรโส ธมฺมนิมฺมิโต
อุปสีโว นาม นาเมน เหสฺสติ สตฺถุสาวโก
สพฺพาสเว ปริญฺญาย วิหริสฺสตินาสโว
สุลทฺธลาโภ ลทฺโธ เม โยหํ อทฺทกฺขิ นายกํ
ติสฺโส วิชฺชา อนุปฺปตฺตา กตํ พุทฺธสฺส สาสนํ



คาเม วา ยทิวารญฺเญ ปพฺภาเรสุ คุหาสุ วา
มม สงฺกปฺปมญฺญาย โภชนํ โหติ เม สทา
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อุปสีโว เถโร อิมา คาถาโย
อภาสิตฺถาติ
อุปสีวตฺเถรสฺส อปทานํ สมตฺตํ
ฉฏฺฐํ นนฺทกตฺเถราปทานํ
มิคลุทฺโธ ปุเร อาสึ อรญฺเญ กานเน อหํ
ปสทํ มิคเมสนฺโต สยมฺภุํ อทฺทสํ อหํ
อนุรุทฺโธ นาม สมฺพุทฺโธ สยมฺภู อปราชิโต
วิเวกกาโม โส ธีโร วนํ อชฺโฌคหิ ตทา
จตุทณฺเฑ คเหตฺวาน จตุฏฺฐาเน ฐเปสหํ
มณฺฑปํ สุกตํ กตฺวา ปทุมปุปฺเผหิ ฉาทยิ



มณฺฑปํ ฉาทยิตฺวาน สยมฺภุํ อภิวาทยึ
ธนน ตตฺเถว นิกฺขิปฺป ปพฺพชึ อนคาริยํ
น จิรํ ปพฺพชิตสฺส พฺยาธิ เม อุปปชฺชถ
ปุพฺพกมฺมํ สริตฺวาน ตตฺถ กาลํ กโต อหํ
ปุพฺพกมฺเมน สํยุตฺโต ตุสิตํ อคมาสหํ
ตตฺถ โสณฺณมยํ พฺยมฺหํ นิพฺพตฺตติ ยถิจฺฉกํ
สหสฺสยุตฺตํ หยวาหึ ทิพฺพยานมธิฏฺฐิโต
อาโรหิตฺวาน ตํ ยานํ คจฺฉามหํ ยถิจฺฉกํ
ตโต เม นียมานสฺส เทวภูตสฺส เม สโต
สมนฺตา โยชนสตํ มณฺฑโป เม ธรียติ
สยเน โส ตุวฏฺฏามิ อจฺฉนฺเน ปุปฺผสนฺถเต
อนฺตลิกฺขา จ ปทุมา วสฺสนฺเต นิจฺจกาลิกํ
มรีจิเก ผนฺทมาเน ตปฺปมาเน จ อาตเป
น มํ ตปติ อาตปฺโป มณฺฑปสฺส อิทํ ผลํ
ทุคฺคตึ สมติกฺกนฺโต อปายา ปิหิตา มม
มณฺฑเป รุกฺขมูเล วา สนฺตาโป เม น วิชฺชติ
มหิสญฺญํ อธิฏฺฐาย โลณโตยํ ตรามหํ
ตสฺส เม สุกตํ กมฺมํ พุทฺธปูชายิทํ ผลํ
อพฺภมฺหิ ปถํ กตฺวาน คจฺฉามิ อนิลญฺชเส
อโห เม สุกตํ กมฺมํ พุทฺธปูชายิทํ ผลํ



ปุพฺเพนิวาสํ ชานามิ ทิพฺพจกฺขุํ วิโสธิตํ
อาสวา เม ปริกฺขีณา พุทฺธปูชายิทํ ผลํ
ชหิตา ปุริมา ชาติ พุทฺธสฺส โอรโส อหํ
ทายาโทมฺหิ จ สทฺธมฺเม พุทฺธปูชายิทํ ผลํ
อาราธิโตมฺหิ สุคตํ โคตมํ สกฺยปุงฺควํ
ธมฺมธโร ธมฺมทายาโท พุทฺธปูชายิทํ ผลํ
อุปฏฺฐิตฺวาน สมฺพุทฺธํ โคตมํ สกฺยปุงฺควํ
ปารํ คมนิยํ มคฺคํ อปุจฺฉึ โลกนายกํ
อชฺฌิฏฺโฐ กถยิ พุทฺโธ คมฺภีรํ นิปุณํ ปทํ
ตสฺสาหํ ธมฺมํ สุตฺวาน ปตฺโตมฺหิ อาสวกฺขยํ
อโห เม สุกตํ กมฺมํ ปริมุตฺโตมฺหิ ชาติยา
สพฺพาสวปริกฺขีโณ นตฺถิ ทานิ ปุนพฺภโว
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา นนฺทโก เถโร อิมา คาถาโย
อภาสิตฺถาติ
นนฺทกตฺเถรสฺส อปทานํ สมตฺตํ



สตฺตมํ เหมกตฺเถราปทานํ
ปพฺภารกูฏํ นิสฺสาย อโนโม นาม ตาปโส
อสฺสมํ สุกตํ กตฺวา ปณฺณสาเล วสึ ตทา
สิทฺธํ ตสฺส ตโปกมฺมํ สิทฺธิปตฺโต สเก พเล
สกํสามญฺญวิกฺกนฺโต อาตาปี นิปโก มุนิ
วิสารโท สสมเย ปรวาเท จ โกวิโท
ปฏฺโฐ ภูมนฺตลิกฺขสฺมึ อุปฺปาทมฺหิ จ โกวิโท
วีตโสโก นิรารมฺโภ อปฺปาหาโร อโลลุโป
ลาภาลาเภน สนฺตุฏฺโฐ ฌายี ฌานรโต มุนิ
ปิยทสฺสี นาม สมฺพุทฺโธ อคฺโค การุณิโก มุนิ
สตฺเต ตาเรตุกาโม โส กรุณาย ผริ ตทา
โพธเนยฺยํ ชนํ ทิสฺวา ปิยทสฺสี มหามุนิ
จกฺกวาฬสหสฺสมฺหิ คนฺตฺวา โอวาทโก มุนิ
มมุทฺธริตุกาโม โส มมสฺสมมุปาคมิ
น ทิฏฺโฐ เม ชิโน ปุพฺเพ น สุโตปิ จ กสฺสจิ
อุปฺปาทา สุปินา มยฺหํ ลกฺขณา สุปฺปกาสิตา
ปฏฺโฐ ภูมนฺตลิกฺขสฺมึ นกฺขตฺตปทโกวิโท
โสหํ พุทฺธสฺส สุตฺวาน ตตฺถ จิตฺตํ ปสาทยึ
ติฏฺฐนฺโต วา นิสินฺโน วา สรามิ นิจฺจกาลิกํ



มม เอวํ สรนฺตสฺส ภควาปิ อนุสฺสริ
พุทฺธํ อนุสฺสรนฺตสฺส ปีติ เม โหติ ตาวเท
กาลญฺจ ปุนราคมฺม มํ อุเปสิ มหามุนิ
สมฺปตฺเตปิ น ชานามิ อยํ พุทฺโธ มหามุนิ
อนุกมฺปโก การุณิโก ปิยทสฺสี มหามุนิ
สญฺชานาเปสิ อตฺตานํ อหํ พุทฺโธ สเทวเก
สญฺชานิตฺวาน สมฺพุทฺธํ ปิยทสฺสึ มหามุนึ
สกํ จิตฺตํ ปสาเทตฺวา อิทํ วจนมพฺรวึ
สพฺเพ ปีเฐ จ ปลฺลงฺเก อาสนฺทีสุ นิสีทเร
ตุวํปิ สพฺพทยาวี นิสีท รุจิราสเน
สพฺพรตนมยํ ปีฐํ นิมฺมินิตฺวาน ตาวเท
ปิยทสฺสิสฺส มุนิโน อาสนํ อิทฺธินิมฺมิตํ
รตเนว นิสินฺนสฺส ปีฐเก อิทฺธินิมฺมิเต
กุมฺภมตฺตํ ชมฺพุผลํ อทาสึ ตาวเท อหํ
มม หาสํ ชเนตฺวาน ปริภุญฺชิ มหามุนิ
ตทา จิตฺตํ ปสาเทตฺวา สตฺถารํ อภิวาทยึ
ปิยทสฺสี ตุ ภควา โลกเชฏฺโฐ นราสโภ
รตนาสนมาสินฺโน อิมา คาถา อภาสถ
โย เม รตนมยํ ปีฐํ อมตญฺจ ผลํ อทา
ตมหํ กิตฺตยิสฺสามิ สุณาถ มม ภาสโต




สตฺตสตฺตติ กปฺปานิ เทวโลเก รมิสฺสติ
ปญฺจสตฺตติกฺขตฺตุญฺจ จกฺกวตฺติ ภวิสฺสติ
ทฺวตฺตึสกฺขตฺตุํ เทวินฺโท เทวรชฺชํ กริสฺสติ
ปเทสรชฺชํ วิปุลํ คณนาโต อสงฺขยํ
โสวณฺณมยํ รุจิมยํ ปลฺลงฺกํ สุกตํ พหุํ
โลหิตงฺกมยญฺเจว ลจฺฉติ รตนามยํ
จงฺกมนฺตํปิ มนุญฺญํ ปุญฺญกมฺมสมงฺคินํ
ปลฺลงฺกานิ อเนกานิ ปริวาริสฺสเร สทา
กูฏาคารา จ ปาสาทา สยนญฺจ มหารหํ
อิมสฺส จิตฺตมญฺญาย นิพฺพตฺติสฺสนฺติ ตาวเท
สฏฺฐี นาคสหสฺสานิ สพฺพาลงฺการภูสิตา
สุวณฺณกจฺฉา มาตงฺคา เหมกปฺปนิวาสสา
อารุฬฺหา คามณีเยภิ โตมรํกุสปาณิภิ
เตปิมํ ปริจริสฺสนฺติ รตนปีฐสฺสิทํ ผลํ
สฏฺฐี อสฺสสหสฺสานิ สพฺพาลงฺการภูสิตา
อาชานิยา จ ชาติยา สินฺธวา สีฆพาหนา
อารุฬฺหา คามณีเยภิ จาปหตฺเถหิ จมฺมิภิ
เตปิมํ ปริจริสฺสนฺติ รตนปีฐสฺสิทํ ผลํ
สฏฺฐี รถสหสฺสานิ สพฺพาลงฺการภูสิตา
ทีปา อโถปิ เวยฺยคฺฆา สนฺนทฺธา อุสฺสิตทฺธชา




อารุฬฺหา คามณีเยภิ จาปหตฺเถหิ จมฺมิภิ
ปริวาเรสฺสนฺติมํ นิจฺจํ รตนปีฐสฺสิทํ ผลํ
สฏฺฐี เธนุสหสฺสานิ คาวี สุปุงฺควูสภา
วจฺฉเก ชนยิสฺสนฺติ รตนปีฐสฺสิทํ ผลํ
โสฬสิตฺถีสหสฺสานิ สพฺพาลงฺการภูสิตา
วิจิตฺตวตฺถาภรณา อามุตฺตมณิกุณฺฑลา
อาฬารมุขา หสุลา สุสญฺญา ตนุมชฺฌิมา
ปริวาเรสฺสนฺติมํ นิจฺจํ รตนปีฐสฺสิทํ ผลํ
อฏฺฐารเส กปฺปสเต โคตโม นาม จกฺขุมา
ตมนฺธการํ วิธํเสตฺวา พุทฺโธ โลเก ภวิสฺสติ
ตสฺส ทสฺสนมาคมฺม ปพฺพชิสฺสติกิญฺจโน
โตสยิตฺวาน สตฺถารํ สาสเนภิรมิสฺสติ
ตสฺส ธมฺมํ สุณิตฺวาน กิเลเส ฌาปยิสฺสติ
สพฺพาสเว ปริญฺญาย นิพฺพายิสฺสตินาสโว
วิริยํ เม ธุรโธรยฺหํ โยคกฺเขมาธิวาหนํ
อุตฺตมตฺถํ ปฏฺฐยาโน สาสเน วิหรามหํ
อิทํ ปจฺฉิมกํ มยฺหํ จริโม วตฺตเต ภโว
สพฺพาสวปริกฺขีโณ นตฺถิ ทานิ ปุนพฺภโว
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว





สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา เหมโก เถโร อิมา คาถาโย
อภาสิตฺถาติ
เหมกตฺเถรสฺส อปทานํ สมตฺตํ
อฏฺฐารสมํ ภาณวารํ
อฏฺฐมํ โตเทยฺยตฺเถราปทานํ
ราชา วิชิตชโย นาม เกตุมติปุรุตฺตเม
สูโร วิกฺกมสมฺปนฺโน ปุรมชฺฌาวสี ตทา
ตสฺส รญฺโญ ปมตฺตสฺส รฏฺฐวิสา สมุฏฺฐหุํ
อุตฺตรา ตุณฺฑิกา เจว รฏฺฐํ วิทฺธํสยุํ ตทา
ปจฺจนฺเต กุปฺปิเต ขิปฺปํ สนฺนิปาเตสิรินฺทโม
ภเฏ เจว พลตฺเถ จ อรึ นิคฺคาหยิ ตทา
หตฺถาโรหา อนีกตฺถา สูรา จ วมฺมโยธิโน
ธนุคฺคหา จ รถิกา สพฺเพ สนฺนิปตุํ ตทา
อาฬารกา กปฺปกา จ นฺหาปกา มาลการกา
สูรา วิชิตสงฺคามา สพฺเพ สนฺนิปตุํ ตทา




ขคฺคหตฺถา จ ปุริสา จาปหตฺถา จ จมฺมิโน
ลุทฺธา วิชิตสงฺคามา สพฺเพ สนฺนิปตุํ ตทา
ติธปฺปภินฺนา มาตงฺคา กุญฺชรา สฏฺฐิหายนา
สุวณฺณกจฺฉาลงฺการา สพฺเพ สนฺนิปตุํ ตทา
ขมา สีตสฺส อุณฺหสฺส อุกฺการุหรณสฺส จ
โยธาชีวา กตกมฺมา สพฺเพ สนฺนิปตุํ ตทา
สงฺขสทฺทํ เภริสทฺทํ อโถ อุทฺทฏสทฺทกํ
เอเตหิ เต หาสยนฺตา สพฺเพ สนฺนิปตุํ ตทา
ติสูลโกนฺติมนฺเตหิ ธนูหิ โตมเรหิ จ
โกฏฺฏยนฺตา นิวตฺเตนฺตา สพฺเพ สนฺนิปตุํ ตทา
กวจานิ นิวาเสตฺวา สราชา อชิตญฺชิโน
สฏฺฐิปาณสหสฺสานิ สูเล อุตฺตาสยึ ตทา
สทฺทํ มานุสกากํสุ อโห ราชา อธมฺมิโก
นิรเย ปจฺจมานสฺส กทา อนฺโต ภวิสฺสติ
สยเนหํ ตุวฏฺเฏนฺโต ปสฺสามิ นิรเย ตทา
น สุปามิ ทิวารตฺตึ สูเลน ตชฺชยนฺติ มํ
กึ ปมาเทน รชฺเชน พาหเนน พเลน จ
น เต ปโหนฺติ ธาเรตุํ ตาสยนฺติ มมํ สทา
กึ เม ปุตฺเตหิ ทาเรหิ รชฺเชน สกเลน จ
ยนฺนูน ปพฺพเชยฺยาหํ คติมคฺคํ วิโสธเย





สฏฺฐินาคสหสฺสานิ สพฺพาลงฺการภูสิเต
สุวณฺณกจฺเฉ มาตงฺเค เหมกปฺปนิวาสเส
อารุเฬฺห คามณีเยภิ โตมรงฺกุสปาณิภิ
สงฺคามาวจเร ฐาเน อนเปกฺโข วิหายหํ
สกกมฺเมน สนฺตตฺโต นิกฺขมึ อนคาริยํ
สฏฺฐิอสฺสสหสฺสานิ สพฺพาลงฺการภูสิเต
อาชานิเย จ ชาติยา สินฺธวา สีฆพาหเน
อารุเฬฺห คามณีเยภิ จาปหตฺเถหิ จมฺมิภิ
ฉฑฺฑยิตฺวาน สพฺเพเต นิกฺขมึ อนคาริยํ
สฏฺฐิรถสหสฺสานิ สพฺพาลงฺการภูสิเต
ทีเป อโถปิ เวยฺยคฺเฆ สนฺนทฺเธ อุสฺสิตทฺธเช
สพฺเพเต ปริวชฺเชตฺวา ปพฺพชึ อนคาริยํ
สฏฺฐิเธนุสหสฺสานิ สพฺพา กํสุปธารณา
คาวิโย ฉฑฺฑยิตฺวาน ปพฺพชึ อนคาริยํ
สฏฺฐิอิตฺถีสหสฺสานิ สพฺพาลงฺการภูสิตา
วิจิตฺตวตฺถาภรณา อามุตฺตมณิกุณฺฑลา
อาฬารมุขา หสุลา สุสญฺญา ตนุมชฺฌิมา
ตา หิตฺวา กนฺทมานาโย ปพฺพชึ อนคาริยํ
สฏฺฐิคามสหสฺสานิ ปริปุณฺณานิ สพฺพโส
ฉฑฺฑยิตฺวาน ตํ รชฺชํ ปพฺพชึ อนคาริยํ





นครา นิกฺขมิตฺวาน หิมวนฺตํ อุปาคมึ
ภาคีรสีนทีตีเร อสฺสมํ มาปยึ อหํ
ปณฺณสาลํ กริตฺวาน อคฺยาคารํ อกาสหํ
อารทฺธวิริโย ปหิตตฺโต วสามิ อสฺสเม อหํ
มณฺฑเป รุกฺขมูเล วา สุญฺญาคาเร ว ฌายโต
น ตุ วิชฺชติ ตาโส เม น ปสฺเส ภยเภรวํ
สุเมโธ นาม สมฺพุทฺโธ อคฺโค การุณิโก มุนิ
ญาณาโลเกน โชเตนฺโต โลเก อุปฺปชฺชิ ตาวเท
มม อสฺสมสามนฺตา ยกฺโข อาสิ มหิทฺธิโก
พุทฺธเสฏฺฐมฺหิ อุปฺปนฺเน อาโรเจสิ มมํ ตทา
พุทฺโธ โลเก สมุปฺปนฺโน สุเมโธ นาม จกฺขุมา
ตาเรสิ ชนตํ สพฺพํ ตมฺปิ โส ตารยิสฺสติ
ยกฺขสฺส วจนํ สุตฺวา สํวิคฺโค อาสิ ตาวเท
พุทฺโธ พุทฺโธติ จินฺเตนฺโต อสฺสมํ ปฏิสามยึ
อคฺคิทารุญฺจ ฉฑฺเฑตฺวา สํสาเมตฺวาน สนฺถตํ
อสฺสมํ อภิวนฺทิตฺวา นิกฺขมึ ปวนา อหํ
ตโต จนฺทนมาทาย คามา คามํ ปุรา ปุรํ
เทวเทวํ คเวสนฺโต อุปคญฺฉึ วินายกํ
ภควา ตมฺหิ สมเย สุเมโธ โลกนายโก
จตุสจฺจํ ปกาเสนฺโต โพเธติ ชนตํ พหุํ



อญฺชลึ ปคฺคเหตฺวาน สีเส กตฺวาน วนฺทนํ
สมฺพุทฺธํ อภิวาเทตฺวา อิมา คาถา อภาสถ
วสฺสิเก ปุปฺผมานสฺมึ สนฺติเก อุปวายติ
ตฺวํ วีร คุณคนฺเธน ทิสา สพฺพา ปวายสิ
จมฺปเก นาคมลิเก อธิมุตฺตกเกตเก
สาเลสุ ปุปฺผมาเนสุ อนุวาตํ ปวายติ
ตว คนฺธํ ฆายิตฺวาน หิมวนฺตา อิธาคมึ
ปูเชมิ ตํ มหาวีร โลกเชฏฺฐ มหายส
วรจนฺทเนนานุลิมฺปึ สุเมธํ โลกนายกํ
สกํ จิตฺตํ ปสาเทตฺวา ตุณฺหี อฏฺฐาสิ ตาวเท
สุเมโธ นาม ภควา โลกเชฏฺโฐ นราสโภ
ภิกฺขุสงฺเฆ นิสีทิตฺวา อิมา คาถา อภาสถ
โย เม คุณํ ปกิตฺเตสิ จนฺทนญฺจ อปูชยิ
ตมหํ กิตฺตยิสฺสามิ สุณาถ มม ภาสโต
อาเทยฺยวากฺยวจโน พฺรหฺมา อุชุ ปตาปวา
ปญฺจวีสติกปฺปานิ สปฺปภาโส ภวิสฺสติ
ฉพฺพีสติกปฺปสเต เทวโลเก รมิสฺสติ
สหสฺสกฺขตฺตุํ ราชา จ จกฺกวตฺติ ภวิสฺสติ
เตตฺตึสกฺขตฺตุํ เทวินฺโท เทวรชฺชํ กริสฺสติ
ปเทสรชฺชํ วิปุลํ คณนาโต อสงฺขยํ




ตโต จุโตยํ มนุโช มนุสฺสตฺตํ คมิสฺสติ
ปุญฺญกมฺเมน สํยุตฺโต พฺรหฺมพนฺธุ ภวิสฺสติ
อชฺฌายโก มนฺตธโร ติณฺณํ เวทาน ปารคู 
ตีณิลกฺขณสมฺปนฺโน พาวรี นาม พฺราหฺมโณ
ตสฺส สิสฺโส ภวิตฺวาน เหสฺสติ มนฺตปารคู
อุปคนฺตฺวาน สมฺพุทฺธํ โคตมํ สกฺยปุงฺควํ
ปุจฺฉิตฺวา นิปุเณ ปเญฺห หาสยิตฺวาน มานสํ
สพฺพาสเว ปริญฺญาย วิหรามิ อนาสโว
ติวิธคฺคิ นิพฺพุตา มยฺหํ ภวา สพฺเพ สมูหตา
สพฺพาสเว ปริญฺญาย วิหรามิ อนาสโว
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา โตเทยฺโย เถโร อิมา คาถาโย
อภาสิตฺถาติ
โตเทยฺยตฺเถรสฺส อปทานํ สมตฺตํ



นวมํ ชตุกณฺณิกตฺเถราปทานํ
นคเร หํสวติยา เสฏฺฐิปุตฺโต อโหสหํ
สมปฺปิโต กามคุเณหิ ปริวาเรมหํ ตทา
ตโต ปาสาทมารุยฺห มหาโภเค วลญฺชโก
ตตฺถ นจฺเจหิ คีเตหิ ปริวาเรมหํ ตทา
ตุริยา อาหตา มยฺหํ สมฺมตาลสมาหิตา
รญฺชนฺตี อิตฺถิโย สพฺพา หรนฺติเยว เม มโน
เจลาวกา วามนิกา กุญฺชวา สีหิมชฺฌิตา
ลงฺฆิกา โสกชฺฌายี จ ปริวาเรนฺติ มํ สทา
เวตาฬิโน กุมฺภถูนิ นฏา จ นจฺจกา พหู
นฏกา นาฏกา เจว ปริวาเรนฺติ มํ สทา
กปฺปกา นฺหาปกา สูทา มาลาการา สุปาสกา
ชลฺลา มลฺลา จ เต สพฺเพ ปริวาเรนฺติ มํ สทา
เอเตสุ กีฬมาเนสุ สิกฺขิเต กตุปาสเน
รตฺตินฺทิวํ น ชานามิ อินฺโทว ติทเส ปุเร
อทฺธิกา กปณา สพฺเพ ยาจกา จรกา พหู
อุปคจฺฉนฺติ เต นิจฺจํ ภิกฺขยนฺตา มมํ ฆรํ
สมณา พฺราหฺมณา เจว ปุญฺญกฺเขตฺตา อนุตฺตรา
วฑฺฒยนฺตา มมํ ปุญฺญํ อาคจฺฉนฺติ มมํ ฆรํ
ปฏกา ลฏุกา สพฺเพ นิคนฺถา ปุปฺผสาฏกา





เตทณฺฑิกา เอกสิขา อาคจฺฉนฺติ มมํ ฆรํ
อาชีวิกา วิลุตฺตาวี โคตมา เทวธมฺมิกา
รโชชลฺลธรา เอเต อาคจฺฉนฺติ มมํ ฆรํ
ปริวตฺตกา สิทฺธิปตฺตา โกธปุคฺคนิกา พหู
ตปสี วนจารี จ อาคจฺฉนฺติ มมํ ฆรํ
อนฺธกา ทมิลา เจว สากุฬา มลยาฬกา
สวรา โยนกา เจว อาคจฺฉนฺติ มมํ ฆรํ
คนฺธกา มุณฺฑกา สพฺเพ กุฏฺฐลา สานุวินฺทกา
อาราว จีนรฏฺฐา จ อาคจฺฉนฺติ มมํ ฆรํ
อลสนฺทกา ปลฺลวกา ปพฺพตานคฺคมารุหา
พาหิกา เจตปุตฺตา จ อาคจฺฉนฺติ มมํ ฆรํ
มธุรกา โกสลกา กาสิกา หตฺถิโปริกา
อิสินฺทา มกฺกลา เจว อาคจฺฉนฺติ มมํ ฆรํ
เจลาวกา อารมฺพา จ โอภาสา เมฆลา พหู
ขุทฺทกา สุทฺทกา เจว อาคจฺฉนฺติ มมํ ฆรํ
โรหกา สินฺธวา เจว จิตฺตกา เอกกณฺณิกา
สุรฏฺฐา อปรนฺตา จ อาคจฺฉนฺติ มมํ ฆรํ
สุปฺปารกา กุมารา จ มลยา โสณฺณภูมิกา
วชฺชิหารา จ เต สพฺเพ อาคจฺฉนฺติ มมํ ฆรํ








นฬการา เปสการา จมฺมการา จ ตจฺฉกา
กมฺมการา กุมฺภการา อาคจฺฉนฺติ มมํ ฆรํ
มณิการา โลหการา โสณฺณการา จ ทุสฺสิกา
ติปุการา จ เต สพฺเพ อาคจฺฉนฺติ มมํ ฆรํ
อุสุการา ภมการา เปสการา จ คนฺธิกา
รชกา ตุนฺนวายา จ อาคจฺฉนฺติ มมํ ฆรํ
เตลิกา กฏฺฐหารา จ อุทหารา จ เปสิกา
สุปิกา สรทกฺขา จ อาคจฺฉนฺติ มมํ ฆรํ
โทวาริกา อนีกตฺถา คนฺถิกา ปุปฺผฉฑฺฑกา
หตฺถาโรหา หตฺถิปาลา อาคจฺฉนฺติ มมํ ฆรํ
อานนฺทสฺส นาม รญฺโญ สมคฺคสฺส อทาสหํ
สตฺตวณฺเณน รตเนน อูนตฺตํ ปูรยามหํ
เย มยา กิตฺติตา สพฺเพ นานาวณฺณา พหู ชนา
เตสาหํ จิตฺตมญฺญาย ตปฺปยึ รตเนนปิ
วคฺคูสุ ภาสมาเนสุ วชฺชมานาสุ เภริสุ
สงฺเขสุ ธมยนฺเตสุ สกเคเห รมามหํ
ภควา ตมฺหิ สมเย ปทุมุตฺตรนามโก
สห สตสหสฺเสหิ ปริกฺขีณาสเวหิ โส
ภิกฺขูหิ สหิโต วีถึ ปฏิปชฺชิตฺถ จกฺขุมา
โอภาเสนฺโต ทิสา สพฺพา ทีปรุกฺโขว โชตติ





วชฺชนฺติ เภริโย สพฺพา คจฺฉนฺเต โลกนายเก
ปภา นิทฺธาวเต ตสฺส สตรํสีว อุคฺคโต
กวาฏนฺตริกายาปิ ปวิฏฺเฐน จ รสฺมินา
อนฺโตฆเรสุ วิปุโล อาโลโก อาสิ ตาวเท
ปภํ ทิสฺวาน พุทฺธสฺส ปาริสชฺเช อโวจหํ
นิสฺสํสยํ พุทฺธเสฏฺโฐ อิมํ วีถิมุปาคโต
ขิปฺปํ โอรุยฺห ปาสาทา อคมึ อนฺตราปถํ
สมฺพุทฺธํ อภิวาเทนฺโต อิทํ วจนมพฺรวึ
อนุกมฺปตุ เม พุทฺโธ ชลชุตฺตมนามโก
วสีสตสหสฺเสหิ อธิวาเสสิ โส มุนิ
นิมนฺตยิตฺวาน สมฺพุทฺธํ อภิเนสึ สกํ ฆรํ
ตตฺถ อนฺเนน ปาเนน สนฺตปฺเปสึ มหามุนึ
ภุตฺตาวีกาลมญฺญาย พุทฺธเสฏฺฐสฺส ตาทิโน
สงฺคีเตน ตุริเยน พุทฺธเสฏฺฐํ อุปฏฺฐหึ
ปทุมุตฺตโร โลกวิทู อาหุตีนํ ปฏิคฺคโห
อนฺโตฆเร นิสีทิตฺวา อิมา คาถา อภาสถ
โย มํ ตุริเยนุปฏฺฐาสิ อนฺนปานญฺจทาสิ เม
ตมหํ กิตฺตยิสฺสามิ สุณาถ มม ภาสโต
ปหูตภกฺโข หุตฺวาน สหิรญฺโญ สโภชโน
จตุทฺทีเป เอกรชฺชํ การยิสฺสติยํ นโร




ปญฺจสีเล สมาทาย ทสกมฺมปเถ รโต
สมาทาย ปวตฺตนฺโต ปริสํ สิกฺขเปสฺสติ
ตุริยสตสหสฺสานิ นาริโย สมลงฺกตา
วชฺชยิสฺสนฺติมํ นิจฺจํ อุปฏฺฐานสฺสิทํ ผลํ
ตึสกปฺปสหสฺสานิ เทวโลเก รมิสฺสติ
จตุสฏฺฐิขตฺตุํ เทวินฺโท เทวรชฺชํ กริสฺสติ
จตุสตฺตติกฺขตฺตุํ จ จกฺกวตฺติ ภวิสฺสติ
ปเทสรชฺชํ วิปุลํ คณนาโต อสงฺขยํ
กปฺปสตสหสฺสมฺหิ โอกฺกากกุลสมฺภโว
โคตโม นาม นาเมน สตฺถา โลเก ภวิสฺสติ
อุปปชฺชติ ยํ โยนึ เทวตฺตํ อถ มานุสํ
อนูนโภโค หุตฺวาน มนุสฺสตฺตํ คมิสฺสติ
อชฺฌายโก ภวิตฺวาน ติณฺณํ เวทาน ปารคู 
อุตฺตมตฺถํ คเวสนฺโต จริสฺสติ มหึ ตทา
โส จ ปจฺฉา ปพฺพชิตฺวา สุกฺกมูเลน โจทิโต
โคตมสฺส ภควโต สาสเนภิรมิสฺสติ
อาราธยิตฺวาน สมฺพุทฺธํ โคตมํ สกฺยปุงฺควํ
กิเลเส ฌาปยิตฺวาน อรหายํ ภวิสฺสติ
ปวเน พฺยคฺฆราชาว มิคราชาว เกสรี
อภีโต วิหรามชฺช สกฺยปุตฺตสฺส สาสเน



เทวโลเก มนุสฺเส วา ทลิทฺเท ทุคฺคติมฺหิ วา
นิพฺพตฺตึ เม น ปสฺสามิ อุปฏฺฐานสฺสิทํ ผลํ
วิเวกมนุยุตฺโตมฺหิ อุปสนฺโต นิรูปธิ
นาโคว พนฺธนํ เฉตฺวา วิหรามิ อนาสโว
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา ชตุกณฺณิโก เถโร อิมา คาถาโย
อภาสิตฺถาติ
ชตุกณฺณิกตฺเถรสฺส อปทานํ สมตฺตํ
ทสมํ อุเทนตฺเถราปทานํ
หิมวนฺตสฺส อวิทูเร ปทุโม นาม ปพฺพโต
อสฺสโม สุกโต มยฺหํ ปณฺณสาลา สุมาปิตา
นทิโย สนฺทเร ตตฺถ สุปติตฺถา มโนรมา
อจฺโฉทกา สีตชลา สนฺทเร นทิโย สทา



ปาฐีนา ปาวุสา มจฺฉา วลชา มุญฺชโรหิตา
โสภนฺติ นทิโย เอเต วสนฺติ นทิยา ตทา
อมฺพชมฺพูหิ สญฺฉนฺนา กเรริติลกา ตถา
อุทฺทาลกา ปาฏลิโย โสภนฺติ มม อสฺสมํ
องฺโกลกา พิมฺพิชาลา มายาหรา จ ปุปฺผิตา
คนฺเธน อุปวายนฺตา โสภนฺติ มม อสฺสมํ
อธิมุตฺตา สตฺตลิกา นาคา สาลา จ ปุปฺผิตา
ทิพฺพา คนฺธา สมฺปวนฺตา โสภนฺติ มม อสฺสมํ
โกสุมฺภา สลฬา นีปา หตฺถปาตา จ ปุปฺผิตา
ทิพฺพา คนฺธา สมฺปวนฺตา โสภนฺติ มม อสฺสมํ
หรีตกา อามลกา อมฺพา ชมฺพู วิเภทกา
โกลา ภลฺลาตกา เพลฺลา ผลานิ พหุ อสฺสเม
กลมฺพา กทลี ตตฺถ ปุปฺผนฺติ มม อสฺสเม
ทิพฺพา คนฺธา สมฺปวนฺตา โสภนฺติ มม อสฺสมํ
อโสกปิณฺฑี จ วรี นิมฺพรุกฺขา จ ปุปฺผิตา
ทิพฺพา คนฺธา สมฺปวนฺตา โสภนฺติ มม อสฺสมํ
ปุณฺณาวา คิริปุณฺณาวา ติมิรา ตตฺถ ปุปฺผิตา
ทิพฺพา คนฺธา สมฺปวนฺตา โสภนฺติ มม อสฺสมํ
นิคฺคุณฺฑี สิรินิคฺคุณฺฑี จมฺปรุกฺเขตฺถ ปุปฺผิตา
ทิพฺพา คนฺธา สมฺปวนฺตา โสภนฺติ มม อสฺสมํ






อวิทูเร โปกฺขรณี จกฺกวากุปกุชฺชิตา
มนฺทาลเกหิ สญฺฉนฺนา ปทุมุปฺปลเกหิ จ
อจฺโฉทกา สีตชลา สุปติตฺถา มโนรมา
อจฺฉา ผลิกสมานา โสภนฺติ มม อสฺสมํ
ปทุมา ปุปฺผเร ตตฺถ ปุณฺฑรีกา จ อุปฺปลา
มนฺทาลเกหิ สญฺฉนฺนา โสภนฺติ มม อสฺสมํ
ปาฐีนา ปาวุสา มจฺฉา พลชา มุญฺชโรหิตา
วิจรนฺตาว เต ตตฺถ โสภนฺติ มม อสฺสมํ
กุมฺภีลา สสสุมารา จ กจฺฉปา จ คหา พหู
โอคหา อชครา จ โสภนฺติ มม อสฺสมํ
ปาเรวตา รวิหํสา จกฺกวากา นทีจรา
ทินฺทิภา สาลิกา เจว โสภนฺติ มม อสฺสมํ
นยิตา อมฺพคนฺธี จ เกตกา ตตฺถ ปุปฺผิตา
ทิพฺพา คนฺธา สมฺปวนฺตา โสภนฺติ มม อสฺสมํ
สีหา พฺยคฺฆา จ ทีปี จ อจฺฉโกกตรจฺฉโย
อนุสญฺจรนฺตา ปวเน โสภนฺติ มม อสฺสมํ
ชฏาภาเรน ภริตา อชินุตฺตรวาสิโน
อนุสญฺจรนฺตา ปวเน โสภนฺติ มม อสฺสมํ
อชินานิ ธรา เอเก นิปกา สนฺตวุตฺติโน
อปฺปาหารา จ เต สพฺเพ โสภนฺติ มม อสฺสมํ



ขาริกาชํ คเหตฺวาน อชฺโฌคยฺห วนํ ตทา
มูลผลานิ ภุญฺชนฺตา วสนฺติ อสฺสเม ตทา
น เต ทารุํ อาหรนฺติ อุทกํ ปาทโธวนํ
สพฺเพสํ อานุภาเวน สยเมวาหรียติ
จุลฺลาสีติสหสฺสานิ อิสโย ตตฺถ สมาคตา
สพฺเพว ฌายิโน เอเต อุตฺตมตฺถํ คเวสิโน
ตปสฺสิโน พฺรหฺมจารี โจเทนฺโต อปฺปนาว เต
อมฺพราวจรา สพฺเพ วสนฺติ อสฺสเม ตทา
ปญฺจาหํ สนฺนิปตนฺติ เอกคฺคา สนฺตวุตฺติโน
อญฺญมญฺญํ อภิวาเทตฺวา ปกฺกมนฺติ ทิสามุขา
ปทุมุตฺตโร นาม ชิโน สพฺพธมฺมาน ปารคู
ตมนฺธการํ วิธมํ อุปฺปชฺชิ ตาวเท ชิโน
มม อสฺสมสามนฺตา ยกฺโข อาสิ มหิทฺธิโก
โส เม สํสิตฺถ สมฺพุทฺธํ ชลชุตฺตมนามกํ
เอส พุทฺโธ สมุปฺปนฺโน ปทุมุตฺตโร มหามุนิ
ขิปฺปํ คนฺตฺวาน สมฺพุทฺธํ ปยิรุปาสสฺสุ มาริส
ยกฺขสฺส วจนํ สุตฺวา วิปฺปสนฺเนน เจตสา
อสฺสมํ สํสาเมตฺวาน นิกฺขมึ ปวนา ตทา
เจเลว ฑยฺหมานมฺหิ นิกฺขมิตฺวาน อสฺสมา
เอกรตฺตึ นิวาสิตฺวา อุปคญฺฉึ วินายกํ




ปทุมุตฺตโร โลกวิทู อาหุตีนํ ปฏิคฺคโห
จตุสจฺจํ ปกาเสนฺโต เทเสสิ อมตํ ปทํ
สุผุลฺลํ ปทุมํ คยฺห อุปคนฺตฺวา มเหสิโน
ปสนฺนจิตฺโต สุมโน พุทฺธสฺส อภิวาทยึ
ปูชยิตฺวาน สมฺพุทฺธํ ชลชุตฺตมนายกํ
เอกํสํ อชินํ กตฺวา สนฺถวึ โลกนายกํ
เยน ญาเณน สมฺพุทฺโธ วสตีห อนาสโว
ตํ ญาณํ กิตฺตยิสฺสามิ สุณาถ มม ภาสโต
สํสารโสตํ ฉินฺทิตฺวา ตาเรสิ สพฺพปาณินํ
ตว ธมฺมํ สุณิตฺวาน ตณฺหาโสตํ ตรนฺติ เต
ตุวํ สตฺถา จ เกตุว ธโช ยูโปว ปาณินํ
ปรายโน ปติฏฺฐาสิ ทีโป จ ทิปทุตฺตโม
ยาวตา คณิโน โลเก สตฺถวาหา ปวุจฺจเร
ตุวํ อคฺโคสิ สปฺปญฺโญ ตว อนฺโตคธาว เต
ตว ญาเณน สปฺปญฺโญ ตาเรสิ ชนตํ พหุํ
ตว ทสฺสนมาคมฺม ทุกฺขสฺสนฺตํ กริสฺสเร
เยเกจิเม คนฺธชาตา โลเก วายนฺติ จกฺขุม
ตว คนฺธสโม นตฺถิ ปุญฺญกฺเขตฺเต มหามุนิ
ติรจฺฉานโยนึ นิรยํ ปริโมเจหิ จกฺขุมา
อสงฺขตํ ปทํ สนฺตํ เทเสสิ ตฺวํ มหามุนิ




ปทุมุตฺตโร โลกวิทู อาหุตีนํ ปฏิคฺคโห
ภิกฺขุสงฺเฆ นิสีทิตฺวา อิมา คาถา อภาสถ
โย เม ญาณํ อปูเชสิ ปสนฺโน เสหิ ปาณิหิ
ตมหํ กิตฺตยิสฺสามิ สุณาถ มม ภาสโต
ตึส กปฺปสหสฺสานิ เทวโลเก รมิสฺสติ
สหสฺสกฺขตฺตุํ ราชา จ จกฺกวตฺติ ภวิสฺสติ
สุลทฺธลาโภ ลทฺโธมฺหิ โตสยิตฺวาน สุพฺพตํ
สพฺพาสเว ปริญฺญาย วิหรามิ อนาสโว
กิเลสา ฌาปิตา มยฺหํ ภวา สพฺเพ สมูหตา
นาโคว พนฺธนํ เฉตฺวา วิหรามิ อนาสโว
สฺวาคตํ วต เม อาสิ มม พุทฺธสฺส สนฺติเก
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปฏิสมฺภิทา จตสฺโส วิโมกฺขาปิจ อฏฺฐิเม
ฉฬภิญฺญา สจฺฉิกตา กตํ พุทฺธสฺส สาสนนฺติ
อิตฺถํ สุทํ อายสฺมา อุเทโน เถโร อิมา คาถาโย
อภาสิตฺถาติ
อุเทนตฺเถรสฺส อปทานํ สมตฺตํ
อุทฺทานํ
เมตฺเตยฺโย ปุณฺณโก เถโร เมตฺตคู โธตโกปิจ



อุปสีโว จ นนฺโท จ เหมโก สตฺตโม ตหึ
โตเทยฺโย ชตุกณฺณี จ อุเทโน จ มหายโส
ตีณิ คาถาสตาเนตฺถ อสีติ ตีณิ จุตฺตรึ
เมตฺเตยฺยวคฺโค เอกจตฺตาฬีสโม

