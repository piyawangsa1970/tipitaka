
สุตฺตนฺตปิฏเก ขุทฺทกนิกายสฺส ชาตกํ

นโม ตสฺส ภควโต อรหโต สมฺมาสมฺพุทฺธสฺส
เอกนิปาตชาตกํ
อปณฺณกวคฺโค
อปณฺณกชาตกํ
อปณฺณกํ ฐานเมเก ทุติยํ อาหุ ตกฺกิกา
เอตทญฺญาย เมธาวี ตํ คเณฺห ยทปณฺณกนฺติ
อปณฺณกชาตกํ ปฐมํ

วณฺณุปถชาตกํ
อกิลาสุโน วณฺณุปเถ ขณนฺตา
อุทงฺคเณ ตตฺถ ปปํ อวินฺทุํ
เอวํ มุนิ วีริยพลูปปนฺโน
อกิลาสุ วินฺเท หทยสฺส สนฺตินฺติ
วณฺณุปถชาตกํ ทุติยํ




เสริววาณิชชาตกํ
อิธ เจ นํ วิราเธสิ สทฺธมฺมสฺส นิยามกํ
จิรํ ตฺวํ อนุตปฺเปสิ เสริวายํว วาณิโชติ
เสริววาณิชชาตกํ ตติยํ

จุลฺลกเสฏฺฐิชาตกํ
อปฺปเกนปิ เมธาวี ปาภเฏน วิจกฺขโณ
สมุฏฺฐาเปติ อตฺตานํ อณณ อคฺคึว สนฺธมนฺติ
จุลฺลกเสฏฺฐิชาตกํ จตุตฺถํ

ตณฺฑุลนาฬิชาตกํ
กิมคฺฆตี ตณฺฑุลนาฬิกา จ
พาราณสีอนฺตรพาหิรานิ
อสฺสปญฺจสเตตานิ เอกา ตณฺฑุลนาฬิกาติ
ตณฺฑุลนาฬิชาตกํ ปญฺจมํ







เทวธมฺมชาตกํ
หิริโอตฺตปฺปสมฺปนฺนา สุกฺกธมฺมสมาหิตา
สนฺโต สปฺปุริสา โลเก เทวธมฺมาติ วุจฺจเรติ
เทวธมฺมชาตกํ ฉฏฺฐํ

กฏฺฐหาริชาตกํ
ปุตฺโต ตฺยาหํ มหาราช ตฺวํ มํ โปส ชนาธิป
อญฺเญปิ เทโว โปเสติ กิญฺจ เทโว สกํ ปชนฺติ
กฏฺฐหาริชาตกํ สตฺตมํ

คามนิชาตกํ
อปิ อตรมานานํ ผลาสาว สมิชฺฌติ
วิปกฺกพฺรหฺมจริโยสฺมิ เอวํ ชานาหิ คามนีติ
คามนิชาตกํ อฏฺฐมํ

มฆเทวชาตกํ
อุตฺตมงฺครุหา มยฺหํ อิเม ชาตา วโยหรา
ปาตุภูตา เทวทูตา ปพฺพชฺชาสมโย มมาติ
มฆเทวชาตกํ นวมํ



สุขวิหาริชาตกํ
ยญฺจ อญฺเญ น รกฺขนฺติ โย จ อญฺเญ น รกฺขติ
สเว ราช สุขํ เสติ กาเมสุ อนเปกฺขวาติ
สุขวิหาริชาตกํ ทสมํ
อปณฺณกวคฺโค ปฐโม

ตสฺสุทฺทานํ
วราปณฺณก วณฺณปถ เสริวโร
สุวิจกฺขณ ตณฺฑุลนาฬิกสฺสา
หิริ ปุตฺต วรุตฺตคามนินา
โย จ น รกฺขติ เตน ทส

สีลวคฺโค
ลกฺขณชาตกํ
โหติ สีลวตํ อตฺโถ ปฏิสนฺถารวุตฺตินํ
ลกฺขณํ ปสฺส อายนฺตํ ญาติสงฺฆปุรกฺขิตํ
อถ ปสฺสสิมํ กาฬํ สุวิหีนํว ญาติภีติ
ลกฺขณชาตกํ ปฐมํ





นิโคฺรธมิคชาตกํ
นิโคฺรธเมว เสเวยฺย น สาขํ อุปสํวเส
นิโคฺรธสฺมึ มตํ เสยฺโย ยญฺเจ สาขสฺมิ ชีวิตนฺติ
นิโคฺรธชาตกํ ทุติยํ

กณฺฑินชาตกํ
ธิรตฺถุ กณฺฑินํ สลฺลํ ปุริสํ คาฬฺหเวธินํ
ธิรตฺถุ ตํ ชนปทํ ยตฺถิตฺถี ปริณายิกา
เต วาปิ ธิกฺกิตา สตฺตา เย อิตฺถีนํ วสํ คตาติ
กณฺฑินชาตกํ ตติยํ

วาตมิคชาตกํ
น กิรตฺถิ รเสหิ ปาปิโย
อาวาเสหิ วา สนฺถเวหิ วา
วาตมิคํ คหนนิสฺสิตํ
วสมาเนสิ รเสหิ สญฺชโยติ
วาตมิคชาตกํ จตุตฺถํ

ขราทิยชาตกํ
อฏฺฐกฺขุรํ ขราทิเย มิคํ วงฺกาติวงฺกินํ



สตฺตกาเลหติกฺกนฺตํ น นํ โอวทิตุสฺสเหติ
ขราทิยชาตกํ ปญฺจมํ

ติปลฺลตฺถมิคชาตกํ
มิคํ ติปลฺลตฺถมเนกมายํ
อฏฺฐกฺขุรํ อฑฺฒรตฺตาปปายึ
เอเกน โสเตน ฉมาสฺสสนฺโต
ฉหิ กลาหติโภติ ภาคิเนยฺโยติ
ติปลฺลตฺถมิคชาตกํ ฉฏฺฐํ

มาลุตชาตกํ
กาเฬ วา ยทิ วา ชุเณฺห ยทา วายติ มาลุโต
วาตชานิ หิ สีตานิ อุโภตฺถมปราชิตาติ
มาลุตชาตกํ สตฺตมํ

มตกภตฺตชาตกํ
เอวญฺเจ สตฺตา ชาเนยฺยุํ ทุกฺขายํ ชาติสมฺภโว
น ปาโณ ปาณินํ หญฺเญ ปาณฆาตี หิ โสจตีติ
มตกภตฺตชาตกํ อฏฺฐมํ




อายาจิตภตฺตชาตกํ
สเจ มุญฺเจ เปจฺจ มุญฺเจ มุจฺจมาโน หิ พชฺฌสิ
น เหวํ ธีรา มุจฺจนฺติ มุตฺติ พาลสฺส พนฺธนนฺติ
อายาจิตภตฺตชาตกํ นวมํ

นฬปานชาตกํ
ทิสฺวา ปทมนุตฺติณฺณํ ทิสฺวาโนตริตํ ปทํ
นเฬน วารึ ปิวิสฺสาม เนว มํ ตฺวํ วธิสฺสสีติ
นฬปานชาตกํ ทสมํ
สีลวคฺโค ทุติโย

ตสฺสุทฺทานํ
อถ ลกฺขณ สาข ธิรตฺถุ
ปุน นกิรตฺถิ รเสหิ ขราทิยา
อติโภติ รสมาลุต ปาณ
มุจฺเจน นฬอวฺหยเนน ภวนฺติ ทส

กุรุงฺควคฺโค
กุรุงฺคมิคชาตกํ
ญาตเมตํ กุรุงฺคสฺส ยํ ตฺวํ เสปณฺณิ เสยฺยสิ




อญฺญํ เสปณฺณึ คจฺฉามิ น เม เต รุจฺจเต ผลนฺติ
กุรุงฺคมิคชาตกํ ปฐมํ

กุกฺกุรชาตกํ
เย กุกฺกุรา ราชกุลสฺมิ วฑฺฒา
โกเลยฺยกา วณฺณพลูปปนฺนา
เตเม น วชฺฌา มยมสฺม วชฺฌา
นายํ สฆจฺจา ทุพฺพลฆาติกายนฺติ
กุกฺกุรชาตกํ ทุติยํ

โภชาชานียชาตกํ
อปิ ปสฺเสน เสมาโน สลฺเลภิ สลฺลลีกโต
เสยฺโยว วฬวา โภชฺโฌ ยุญฺช มญฺเญว สารถีติ
โภชาชานียชาตกํ ตติยํ

อาชญฺญชาตกํ
ยทา ยทา ยตฺถ ยทา ยตฺถ ยตฺถ ยทา ยทา
อาชญฺโญ กุรุเต เวคํ หายนฺติ ตตฺถ วาฬวาติ
อาชญฺญชาตกํ จตุตฺถํ




ติตฺถชาตกํ
อญฺญมญฺเญหิ ติตฺเถหิ อสฺสํ ปาเยหิ สารถิ
อจฺจาสนสฺส ปุริโส ปายาสสฺสปิ ตปฺปตีติ
ติตฺถชาตกํ ปญฺจมํ

มหิฬามุขชาตกํ
ปุราณโจราน วโจ นิสมฺม
มหิฬามุโข โปถยมานุจาริ
สุสญฺญตานํ หิ วโจ นิสมฺม
คชุตฺตโม สพฺพคุเณสุ อฏฺฐาติ
มหิฬามุขชาตกํ ฉฏฺฐํ

อภิณฺหชาตกํ
นาลํ กพลํ ปทาตเว
น ปิณฺฑํ น กุเส น ฆํสิตุํ
มญฺญามิ อภิณฺหทสฺสนา
นาโค สิเนหมกาสิ กุกฺกุเรติ
อภิณฺหชาตกํ สตฺตมํ




นนฺทิวิสาลชาตกํ
มนุญฺญเมว ภาเสยฺย นามนุญฺญํ กุทาจนํ
มนุญฺญํ ภาสมานสฺส ครุภารํ อุททฺธริ
ธนญฺจ นํ อลาเภสิ เตน จตฺตมโน อหูติ
นนฺทิวิสาลชาตกํ อฏฺฐมํ

กณฺหชาตกํ
ยโต ยโต ครุ ธุรํ ยโต คมฺภีรวตฺตนิ
ตทาสฺสุ กณฺหํ ยุญฺชนฺติ สวาสฺสุ ตํ วหเต ธุรนฺติ
กณฺหชาตกํ นวมํ

มุณิกชาตกํ
มา มุณิกสฺส ปิหยิ อาตุรนฺนานิ ภุญฺชติ
อปฺโปสฺสุกฺโก ภุสงฺขาท เอตํ ทีฆายุลกฺขณนฺติ
มุณิกชาตกํ ทสมํ
กุรุงฺควคฺโค ตติโย

ตสฺสุทฺทานํ
กุรุงฺคสฺส กุกฺกุร โภชวโร
ปุน วาฬวสฺสสิริวยโน
มหิฬามุข นามนุญฺญวโร
วหเต ธุร มุณิเกน ทส



กุลาวกวคฺโค
กุลาวกชาตกํ
กุลาวกา มาตลิ สิมฺพลิสฺมึ
อีสามุเขน ปริวชฺชยสฺสุ
กามํ จชาม อสุเรสุ ปาณํ
มายิเม ทิชา วิกุลาวา อเหสุนฺติ
กุลาวกชาตกํ ปฐมํ

นจฺจชาตกํ
รุทํ มนุญฺญํ รุจิรา จ ปิฏฺฐิ
เวฬุริยวณฺณูปฏิภา จ คีวา
พฺยามมตฺตานิ จ เปกฺขุณานิ
นจฺเจน เต ธีตรํ โน ททามีติ
นจฺจชาตกํ ทุติยํ

สมฺโมทมานชาตกํ
สมฺโมทมานา คจฺฉนฺติ ชาลมาทาย ปกฺขิโน
ยทา เต วิวทิสฺสนฺติ ตทา เอหินฺติ เม วสนฺติ
สมฺโมทมานชาตกํ ตติยํ



มจฺฉชาตกํ
น มํ สีตํ น มํ อุณฺหํ น มํ ชาลสฺมิ พาธนํ
ยญฺจ มํ มญฺญเต มจฺฉี อญฺญํ โส รติยา คโตติ
มจฺฉชาตกํ จตุตฺถํ

วฏฺฏกชาตกํ
สนฺติ ปกฺขา อปตนา สนฺติ ปาทา อวญฺจนา
มาตา ปิตา จ นิกฺขนฺตา ชาตเวท ปฏิกฺกมาติ
วฏฺฏกชาตกํ ปญฺจมํ

สกุณชาตกํ
ยนฺนิสฺสิตา ชคติรุหํ วิหงฺคมา สฺวายํ อคฺคึ ปมุญฺจติ
ทิสา ภชถ วงฺกงฺคา ชาตํ สรณโต ภยนฺติ
สกุณชาตกํ ฉฏฺฐํ

ติตฺติรชาตกํ
เย วุฑฺฒมปจายนฺติ นรา ธมฺมสฺส โกวิทา
ทิฏฺเฐ ธมฺเม จ ปาสํสา สมฺปราโย จ สุคฺคตีติ
ติตฺติรชาตกํ สตฺตมํ



พกชาตกํ
นาจฺจนฺตํ นิกติปฺปญฺโญ นิกตฺยา สุขเมธติ
อาราเธติ นิกติปฺปญฺโญ พโก กกฺกฏกามิวาติ
พกชาตกํ อฏฺฐมํ

นนฺทชาตกํ
มญฺเญ โสวณฺณโย ราสิ โสวณฺณมาลา จ นนฺทโก
ยตฺถ ทาโส อามชาโต ฐิโต ถุลฺลานิ คชฺชตีติ
นนฺทชาตกํ นวมํ

ขทิรงฺคารชาตกํ
กามํ ปตามิ นิรยํ อุทฺธปาโท อวํสิโร
นานริยํ กริสฺสามิ หนฺท ปิณฺฑํ ปฏิคฺคหาติ
ขทิรงฺคารชาตกํ ทสมํ
กุลาวกวคฺโค จตุตฺโถ

ตสฺสุทฺทานํ
สิริ มาตลิ ธีตร ปกฺขิวโร
รติราคโต มาตาปิตา จ ปุน
ชคตีรุห วุฑฺฒ สุกกฺกฏโก
ตถา นนฺทก ปิณฺฑวเรน ทส



อตฺถกามวคฺโค
โลสกชาตกํ
โย อตฺถกามสฺส หิตานุกมฺปิโน
โอวชฺชมาโน น กโรติ สาสนํ
อชิยา ปาทโมลุพฺภ มิตฺตโก วิย โสจตีติ
โลสกชาตกํ ปฐมํ

กโปตกชาตกํ
โย อตฺถกามสฺส หิตานุกมฺปิโน
โอวชฺชมาโน น กโรติ สาสนํ
กโปตกสฺส วจนํ อกตฺวา
อมิตฺตหตฺถตฺโตว เสตีติ
กโปตกชาตกํ ทุติยํ

เวฬุกชาตกํ
โย อตฺถกามสฺส หิตานุกมฺปิโน
โอวชฺชมาโน น กโรติ สาสนํ
เอวํ โส นิหโต เสติ เวฬุกสฺส ยถา ปิตาติ
เวฬุกชาตกํ ตติยํ




มกสชาตกํ
เสยฺโย อมิตฺโต มติยา อุเปโต
น เตฺวว มิตฺโต มติวิปฺปหีโน
มกสํ วธิสฺสนฺติ หิ เอลมูโค
ปุตฺโต ปิตุ อพฺภิทา อุตฺตมงฺคนฺติ
มกสชาตกํ จตุตฺถํ

โรหิณีชาตกํ
เสยฺโย อมิตฺโต เมธาวี ยญฺเจ พาลานุกมฺปโก
ปสฺส โรหิณิกํ ชมฺมึ มาตรํ หนฺตฺวาน โสจตีติ
โรหิณีชาตกํ ปญฺจมํ

อารามทูสกชาตกํ
น เว อนตฺถกุสเลน อตฺถจริยา สุขาวหา
หาเปติ อตฺถํ ทุมฺเมโธ กปิ อารามิโก ยถาติ
อารามทูสกชาตกํ ฉฏฺฐํ

วารุณิทูสกชาตกํ
น เว อนตฺถกุสเลน อตฺถจริยา สุขาวหา
หาเปติ อตฺถํ ทุมฺเมโธ โกณฺฑญฺโญ วารุณึ ยถาติ
วารุณิทูสกชาตกํ สตฺตมํ
เวทพฺพชาตกํ


อนุปาเยน โย อตฺถํ อิจฺฉติ โส วิหญฺญติ
เจตา หนึสุ เวทพฺพํ สพฺเพ เต พฺยสนมชฺฌคุนฺติ
เวทพฺพชาตกํ อฏฺฐมํ

นกฺขตฺตชาตกํ
นกฺขตฺตํ ปฏิมาเนนฺตํ อตฺโถ พาลํ อุปจฺจคา
อตฺโถ อตฺถสฺส นกฺขตฺตํ กึ กริสฺสนฺติ ตารกาติ
นกฺขตฺตชาตกํ นวมํ

ทุมฺเมธชาตกํ
ทุมฺเมธานํ สหสฺเสน ยญฺโญ เม อุปยาจิโต
อิทานิ โขหํ ยชิสฺสามิ พหุ อธมฺมิโก ชโนติ
ทุมฺเมธชาตกํ ทสมํ
อตฺถกามวคฺโค ปญฺจโม
ปฐมปณฺณาสโก

ตสฺสุทฺทานํ
อถ มิตฺตกมาตุ กโปตวโร
ตถา เวฬุก เอลมูโค โรหิณิ



กปิ วารุณิ เจตจรา จ ปุน
ตถา ตารก ยญฺญวเรน ทส

อาสึสวคฺโค
มหาสีลวชาตกํ
อาสึเสเถว ปุริโส น นิพฺพินฺเทยฺย ปณฺฑิโต
ปสฺสามิ โวหํ อตฺตานํ ยถา อิจฺฉึ ตถา อหูติ
มหาสีลวชาตกํ ปฐมํ

จูฬชนกชาตกํ
วายเมเถว ปุริโส น นิพฺพินฺเทยฺย ปณฺฑิโต
ปสฺสามิ โวหํ อตฺตานํ อุทกา ถลมุพฺภตนฺติ
จูฬชนกชาตกํ ทุติยํ

ปุณฺณปาติชาตกํ
ตเถว ปุณฺณปาติโย อญฺญายํ วตฺตเต กถา
อาการเกน ชานามิ เนวายํ ภทฺทกา สุราติ
ปุณฺณปาติชาตกํ ตติยํ




ผลชาตกํ
นายํ รุกฺโข ทุรารุโห นปิ คามโต อารกา
อาการเกน ชานามิ นายํ สาทุผโล ทุโมติ
ผลชาตกํ จตุตฺถํ

ปญฺจาวุธชาตกํ
โย อลีเนน จิตฺเตน อลีนมนโส นโร
ภาเวติ กุสลํ ธมฺมํ โยคกฺเขมสฺส ปตฺติยา
ปาปุเณ อนุปุพฺเพน สพฺพสํโยชนกฺขยนฺติ
ปญฺจาวุธชาตกํ ปญฺจมํ
กญฺจนกฺขนฺธชาตกํ
โย ปหฏฺเฐน จิตฺเตน ปหฏฺฐมนโส นโร
ภาเวติ กุสลํ ธมฺมํ โยคกฺเขมสฺส ปตฺติยา
ปาปุเณ อนุปุพฺเพน สพฺพสํโยชนกฺขยนฺติ
กญฺจนกฺขนฺธชาตกํ ฉฏฺฐํ

วานรินฺทชาตกํ
ยสฺเสเต จตุโร ธมฺมา วานรินฺท ยถา ตว
สจฺจํ ธมฺโม ธิติ จาโค ทิฏฺฐํ โส อติวตฺตตีติ
วานรินฺทชาตกํ สตฺตมํ



ตโยธมฺมชาตกํ
ยสฺเสเต จ ตโย ธมฺมา วานรินฺท ยถา ตว
ทกฺขิยํ สูริยํ ปญฺญา ทิฏฺฐํ โส อติวตฺตตีติ
ตโยธมฺมชาตกํ อฏฺฐมํ

เภริวาทชาตกํ
ธเม ธเม นาติธเม อติธนฺตํ หิ ปาปกํ
ธมนฺเตน สตํ ลทฺธํ อติธนฺเตน นาสิตนฺติ
เภริวาทชาตกํ นวมํ

สงฺขธมนชาตกํ
ธเม ธเม นาติธเม อติธนฺตํ หิ ปาปกํ
ธนฺเตนาธิคตา โภคา เต ตาโต วิธมี ธมนฺติ
สงฺขธมนชาตกํ ทสมํ
อาสึสวคฺโค ฉฏฺโฐ

ตสฺสุทฺทานํ
ยถา อิจฺฉิ ตถาหุ ทกา ถลา
สุร สาทุผโลว อลีนมโน



สํปหฏฺฐมโน จตุโร จ ตโย
สตลทฺธกโภคมเนน ทส

อิตฺถีวคฺโค
อสาตมนฺตชาตกํ
อาสา โลกิตฺถิโย นาม เวลา ตาสํ น วิชฺชติ
สารตฺตา จ ปคพฺภา จ สิขี สพฺพคฺฆโส ยถา
ตา หิตฺวา ปพฺพชิสฺสามิ วิเวกมนุพฺรูหยนฺติ
อสาตมนฺตชาตกํ ปฐมํ

อณฺฑภูตชาตกํ
ยํ พฺราหฺมโณ อวาเทสิ วีณํ สมฺมุขเวฐิโต -ท
อณฺฑภูตา ภตา ภริยา ตาสุ โก ชาตุ วิสฺสเสติ
อณฺฑภูตชาตกํ ทุติยํ

ตกฺกชาตกํ
โกธนา อกตญฺญู จ ปิสุณา จ วิเภทิกา
พฺรหฺมจริยํ จร ภิกฺขุ โส สุขํ น วิหาหิสีติ
ตกฺกชาตกํ ตติยํ




ทุราชานชาตกํ
มา สุ นนฺทิ อิจฺฉติ มํ มา สุ โสจิ น อิจฺฉติ
ถีนํ ภาโว ทุราชาโน มจฺฉสฺเสโวทเก คตนฺติ
ทุราชานชาตกํ จตุตฺถํ

อนภิรติชาตกํ
ยถา นที จ ปนฺโถ จ ปานาคารํ สภา ปปา
เอวํ โลกิตฺถิโย นาม นาสํ กุชฺฌนฺติ ปณฺฑิตาติ
อนภิรติชาตกํ ปญฺจมํ

มุทุลกฺขณชาตกํ
เอกา อิจฺฉา ปุเร อาสิ อลทฺธา มุทุลกฺขณํ
ยโต ลทฺธา อฬารกฺขิ อิจฺฉา อิจฺฉํ วิชายถาติ
มุทุลกฺขณชาตกํ ฉฏฺฐํ

อุจฺฉงฺคชาตกํ
อุจฺฉงฺเค เทว เม ปุตฺโต ปเถ ธาวนฺติยา ปติ
ตญฺจ เทสํ น ปสฺสามิ ยโต โสทริยมานเยติ
อุจฺฉงฺคชาตกํ สตฺตมํ




สาเกตชาตกํ
ยสฺมึ มโน นิวีสติ จิตฺตญฺจาปิ ปสีทติ
อทิฏฺฐปุพฺพเก โปเส กามํ ตสฺมึปิ วิสฺสเสติ
สาเกตชาตกํ อฏฺฐมํ

วิสวนฺตชาตกํ
ธิรตฺถุ ตํ วิสํ วนฺตํ ยมหํ ชีวิตการณา
วนฺตํ ปจฺจาวมิสฺสามิ มตํ เม ชีวิตา วรนฺติ
วิสวนฺตชาตกํ นวมํ

กุทฺทาลชาตกํ
น ตํ ชิตํ สาธุ ชิตํ ยํ ชิตํ อวชิยฺยติ
ตํ โข ชิตํ สาธุ ชิตํ ยํ ชิตํ นาวชิยฺยตีติ
กุทฺทาลชาตกํ ทสมํ
อิตฺถีวคฺโค สตฺตโม

ตสฺสุทฺทานํ
สิขี สพฺพคฺฆโสปิจ วีณวโร
ปิสุณา มิตฺตเภทิกา นนฺทิ นที
มุทุลกฺขณ โสทริยา จ มโน
วิส สาธุชิเตน ภวนฺติ ทส


วรุณวคฺโค
วรุณชาตกํ
โย ปุพฺเพ กรณียานิ ปจฺฉา โส กาตุมิจฺฉติ
วรุณกฏฺฐํ ภญฺโชว ส ปจฺฉา อนุตปฺปตีติ
วรุณชาตกํ ปฐมํ

สีลวนาคชาตกํ
อกตญฺญุสฺส โปสสฺส นิจฺจํ วิวรทสฺสิโน
สพฺพญฺเจ ปฐวึ ทชฺชา เนว นํ อภิราธเยติ
สีลวนาคชาตกํ ทุติยํ

สจฺจงฺกิรชาตกํ
สจฺจํ กิเรวมาหํสุ นรา เอกจฺจิยา อิธ
กฏฺฐํ นิปฺผวิตํ เสยฺโย น เตฺวเวกจฺจิโย นโรติ
สจฺจงฺกิรชาตกํ ตติยํ

รุกฺขธมฺมชาตกํ
สาธุ สมฺพหุลา ญาตี อปิ รุกฺขา อรญฺญชา




วาโต วหติ เอกฏฺฐํ พฺรหนฺตมฺปิ วนปฺปตินฺติ
รุกฺขธมฺมชาตกํ จตุตฺถํ

มจฺฉชาตกํ
อภิตฺถนย ปชฺชุนฺน นิธึ กากสฺส นาสย
กากํ โสกาย รนฺเธหิ มญฺจ โสกา ปโมจยาติ
มจฺฉชาตกํ ปญฺจมํ

อสงฺกิยชาตกํ
อสงฺกิโยมฺหิ คามมฺหิ อรญฺเญ นตฺถิ เม ภยํ
อุชุมคฺคํ สมารูโฬฺห เมตฺตาย กรุณาย จาติ
อสงฺกิยชาตกํ ฉฏฺฐํ

มหาสุปินชาตกํ
อุสภา รุกฺขา คาวิโย ควา จ
อสฺโส กํโส สิคาลี จ กุมฺโภ
โปกฺขรณี จ อปากจนฺทนํ
ลาวูนิ สีทนฺติ สิลา ปฺลวนฺติ
มณฺฑูกิโย กณฺหสปฺเป คิลนฺติ
กากํ สุวณฺณา ปริวารยนฺติ



ตสา วกา เอฬกานํ ภยา หิ
วิปริยาโย วตฺตติ นยิธมตฺถีติ
มหาสุปินชาตกํ สตฺตมํ

อิลฺลีสชาตกํ
อุโภ ขญฺชา อุโภ กุณี อุโภ วิสมจกฺขุกา
อุภินฺนํ ปิฬกา ชาตา นาหํ ปสฺสามิ อิลฺลิสนฺติ
อิลฺลีสชาตกํ อฏฺฐมํ

ขรสฺสรชาตกํ
ยโต วิลุตฺตา จ หตา จ คาโว
ทฑฺฒานิ เคหานิ ชโน จ นีโต
อถาคมา ปุตฺตหตาย ปุตฺโต
ขรสฺสรํ เทณฺฑิมํ วาทยนฺโตติ
ขรสฺสรชาตกํ นวมํ

ภีมเสนชาตกํ
ยนฺเต ปวิกตฺถิตํ ปุเร
อถ เต ปูติสรา สชนฺติ ปจฺฉา



อุภยํ น สเมติ ภีมเสน
ยุทฺธกถา จ อิทญฺจ เต วิหญฺญนฺติ
ภีมเสนชาตกํ ทสมํ
วรุณวคฺโค อฏฺฐโม

ตสฺสุทฺทานํ
วรุณา อกตญฺญูวเร ตุ สจฺจวรํ
สวนปฺปตินา จ อภิตฺถนย
กรุณาย สิลาปลฺว อิลฺลิสโต
ปุน ทินฺทิม ปูติสเรน ทส

อปายิมฺหวคฺโค
สุราปานชาตกํ
อปายิมฺห อนจฺจิมฺห อคายิมฺห รุทิมฺห จ
วิสญฺญิกรณึ ปิตฺวา ทิฏฺฐา นาหุมฺห วานราติ
สุราปานชาตกํ ปฐมํ

มิตฺตวินฺทชาตกํ
อติกฺกมฺม รมณกํ สทามตฺตญฺจ ทูภกํ



สฺวาสิ ปาสาณมาสีโน ยสฺมา ชีวํ น โมกฺขสีติ
มิตฺตวินฺทชาตกํ ทุติยํ

กาฬกณฺณิชาตกํ
มิตฺโต หเว สตฺตปเทน โหติ
สหาโย ปน ทฺวาทสเกน โหติ
มาสฑฺฒมาเสน จ ญาติ โหติ
ตตุตฺตรึ อตฺตสโมปิ โหติ
โสหํ กถํ อตฺตสุขสฺส เหตุ
จิรสนฺถุตํ กาฬกณฺณึ ชเหยฺยนฺติ
กาฬกณฺณิชาตกํ ตติยํ

อตฺถสฺสทฺวารชาตกํ
อาโรคฺยมิจฺเฉ ปรมญฺจ ลาภํ
สีลญฺจ พุทฺธานุมตํ สุตญฺจ
ธมฺมานุวตฺตี จ อลีนตา จ
อตฺถสฺส ทฺวารา ปมุขา ฉเฬเตติ
อตฺถสฺสทฺวารชาตกํ จตุตฺถํ




กิมฺปกฺกชาตกํ
อายตึ โทสํ นาญฺญาย โย กาเม ปฏิเสวติ
วิปากนฺเต หนนฺตี นํ กิมฺปกฺกมิว ภกฺขิตนฺติ
กิมฺปกฺกชาตกํ ปญฺจมํ

สีลวีมํสนชาตกํ
สีลํ กิเรว กลฺยาณํ สีลํ โลเก อนุตฺตรํ
ปสฺส โฆรวิโส นาโค สีลวาติ น หญฺญตีติ
สีลวีมํสนชาตกํ ฉฏฺฐํ

มงฺคลชาตกํ
ยสฺส มงฺคลา สมูหตา
อุปฺปาตา สุปินา จ ลกฺขณา จ
โส มงฺคลโทสวีติวตฺโต
ยุคโยคาธิคโต น ชาตุเมตีติ
มงฺคลชาตกํ สตฺตมํ

สารมฺภชาตกํ
กลฺยาณิเมว มุญฺเจยฺย น หิ มุญฺเจยฺย ปาปิกํ
โมกฺโข กลฺยาณิยา สาธุ มุตฺวา ตปฺปติ ปาปิกนฺติ
สารมฺภชาตกํ อฏฺฐมํ



กุหกชาตกํ
วาจาว กิร เต อาสิ สณฺหา สขิลภาณิโน
ติณมตฺเต อสชฺชิตฺโถ โน จ นิกฺขสตํ หรนฺติ
กุหกชาตกํ นวมํ

อกตญฺญูชาตกํ
โย ปุพฺเพ กตกลฺยาโณ กตตฺโถ นาวพุชฺฌติ
ปจฺฉา กิจฺเจ สมุปฺปนฺเน กตฺตารํ นาธิคจฺฉตีติ
อกตญฺญูชาตกํ ทสมํ
อปายิมฺหวคฺโค นวโม

ตสฺสุทฺทานํ
อปายิมฺห จ ทุภก สตฺตปทํ
ฉฬทฺวย จ อายตินา จ ปุน
อหิสีลว มงฺคลิ ปาปิกสฺสา
สตํนิกฺข กตตฺถวเรน ทส

ลิตฺตวคฺโค
ลิตฺตชาตกํ
ลิตฺตํ ปรเมน เตชสา



คิลมกฺขํ ปุริโส น พุชฺฌติ
คิล เร คิล ปาปธุตฺตก
ปจฺฉา เต กฏุกํ ภวิสฺสตีติ
ลิตฺตชาตกํ ปฐมํ

มหาสารชาตกํ
อุกฺกฏฺเฐ สูรมิจฺฉนฺติ มนฺตีสุ อกุตูหลํ
ปิยญฺจ อนฺนปานมฺหิ อตฺเถ ชาเต จ ปณฺฑิตนฺติ
มหาสารชาตกํ ทุติยํ

วิสฺสาสโภชนชาตกํ
น วิสฺสเส อวิสฺสตฺเถ วิสฺสตฺเถปิ น วิสฺสเส
วิสฺสาสา ภยมเนฺวติ สีหํว มิคมาตุกาติ
วิสฺสาสโภชนชาตกํ ตติยํ

โลมหํสชาตกํ
โสตตฺโต โสสีโต คโต เอโก ภึสนเก วเน
นคฺโค น จคฺคิมาสีโน เอสนาปสุโต มุนีติ
โลมหํสชาตกํ จตุตฺถํ



มหาสุทสฺสนชาตกํ
อนิจฺจา วต สงฺขารา อุปฺปาทวยธมฺมิโน
อุปฺปชฺชิตฺวา นิรุชฺฌนฺติ เตสํ วูปสโม สุโขติ
มหาสุทสฺสนชาตกํ ปญฺจมํ

เตลปตฺตชาตกํ
สมติตฺติกํ อนวเสกํ
เตลปตฺตํ ยถา ปริหเรยฺย
เอวํ สจิตฺตมนุรกฺเข สติยา
ปตฺถยาโน ทิสํ อคตปุพฺพนฺติ
เตลปตฺตชาตกํ ฉฏฺฐํ

นามสิทฺธิชาตกํ
ชีวกญฺจ มตํ ทิสฺวา ธนปาลิญฺจ ทุคฺคตํ
ปนฺถกญฺจ วเน มูฬฺหํ ปาปโก ปุนราคโตติ
นามสิทฺธิชาตกํ สตฺตมํ





กูฏวาณิชชาตกํ
สาธุ โข ปณฺฑิโต นาม น เตฺวว อติปณฺฑิโต
อติปณฺฑิเตน ปุตฺเตน มนมฺหิ อุปกุฏฺฐิโตติ
กูฏวาณิชชาตกํ อฏฺฐมํ

ปโรสหสฺสชาตกํ
ปโรสหสฺสมฺปิ สมาคตานํ
กนฺเทยฺยุ เต วสฺสสตํ อปญฺญา
เอโกว เสยฺโย ปุริโส สปญฺโญ
โย ภาสิตสฺส วิชานาติ อตฺถนฺติ
ปโรสหสฺสชาตกํ นวมํ

อสาตรูปชาตกํ
อสาตํ สาตรูเปน ปิยรูเปน อปฺปิยํ
ทุกฺขํ สุขสฺส รูเปน ปมตฺตมติวตฺตตีติ
อสาตรูปชาตกํ ทสมํ
ลิตฺตวคฺโค ทสโม
มชฺฌิมปณฺณาสโก




ตสฺสุทฺทานํ
คิลมกฺข กุตูหล มาตุกสฺสา
มุนินา จ อนิจฺจต ปตฺตวรํ
ธนปาลิวโร อติปณฺฑิตโก
สปโรสหสฺส อสาต ทส

ปโรสตวคฺโค
ปโรสตชาตกํ
ปโรสตํ เวปิ สมาคตานํ
ฌาเยยฺยุ เต วสฺสสตํ อปญฺญา
เอโกว เสยฺโย ปุริโส สปญฺโญ
โย ภาสิตสฺส วิชานาติ อตฺถนฺติ
ปโรสตชาตกํ ปฐมํ

ปณฺณิกชาตกํ
โย ทุกฺขผุฏฺฐาย ภเวยฺย ตาณํ
โส เม ปิตา ทุพฺภิ วเน กโรติ
สา กสฺส กนฺทามิ วนสฺส มชฺเฌ
โย ตายิตา โส สหสา กโรตีติ
ปณฺณิกชาตกํ ทุติยํ



เวริชาตกํ
ยตฺถ เวรึ นิวึสติ น วเส ตตฺถ ปณฺฑิโต
เอกรตฺตํ ทฺวิรตฺตํ วา ทุกฺขํ วสติ เวริสูติ
เวริชาตกํ ตติยํ

มิตฺตวินฺทชาตกํ
จตุพฺภิ อฏฺฐชฺฌคมา อฏฺฐาภิปิ จ โสฬส
โสฬสาภิ จ พตฺตึส อตฺริจฺฉํ จกฺกมาสโท
อิจฺฉาหตสฺส โปสสฺส จกฺกํ ภมติ มตฺถเกติ
มิตฺตวินฺทชาตกํ จตุตฺถํ

ทุพฺพลกฏฺฐชาตกํ
พหุมฺเปตํ วเน กฏฺฐํ วาโต ภญฺชติ ทุพฺพลํ
ตสฺส เจ ภายสิ นาค กีโส นูน ภวิสฺสสีติ
ทุพฺพลกฏฺฐชาตกํ ปญฺจมํ

อุทญฺจนีชาตกํ
สุขํ วต มํ ชีวนฺตํ ปจมานา อุทญฺจนี
โจรี ชายปฺปวาเทน เตลํ โลณญฺจ ยาจตีติ
อุทญฺจนีชาตกํ ฉฏฺฐํ



สาลิตฺตกชาตกํ
สาธุ โข สิปฺปกนฺนาม อปิ ยาทิสกีทิสํ
ปสฺส ขญฺชปฺปหาเรน ลทฺธา คามา จตุทฺทิสาติ
สาลิตฺตกชาตกํ สตฺตมํ

พาหิยชาตกํ
สิกฺเขยฺย สิกฺขิตพฺพานิ สนฺติ ตจฺฉนฺทิโน ชนา
พาหิยาปิ สุหนฺเนน ราชานํ อภิราธยีติ
พาหิยชาตกํ อฏฺฐมํ

กุณฺฑกปูวชาตกํ
ยถนฺโน ปุริโส โหติ ตถนฺนา ตสฺส เทวตา
อาหเรตํ กุณฺฑปูวํ มา เม ภาคํ วินาสยาติ
กุณฺฑปูวชาตกํ นวมํ

สพฺพสํหารกปโญฺห
สพฺพสํหารโก นตฺถิ สุทฺธํ กงฺคุ ปวายติ
อลิกํ ภาสติยํ ธุตฺตี สจฺจมาหุ มหลฺลิกาติ
สพฺพสํหารกปโญฺห ทสโม
ปโรสตวคฺโค เอกาทสโม



ตสฺสุทฺทานํ
สปโรสตตายิตเวรี ปุน
ภมจกฺกถนาคสิริวฺหยโน
สุขกญฺจ วต สิปฺปกพาหิยา
กุณฺฑปูวมหลฺลิกกา จ ทส

หํสิวคฺโค
คทฺรภปญฺโห
หํสิ ตุวํ เอวํ มญฺญสิ เสยฺโย
ปุตฺเตน ปิตาติ ราช เสฏฺฐ
หนฺทสฺสตรสฺส เต อยํ
อสฺสตรสฺส หิ คทฺรโภ ปิตาติ
คทฺรภปโญฺห ปฐโม

อมราเทวีปโญฺห
เยน สตฺตุวิลงฺคา จ
ทคุณปลาโส จ ปุปฺผิโต
เยนาทามิ เตน วทามิ
เยน นาทามิ น เตน วทามิ




เอส มคฺโค ยวมชฺฌกสฺส
เอตํ ฉนฺนปถํ วิชานาหีติ
อมราเทวีปโญฺห ทุติโย

สิคาลชาตกํ
สทฺทหาสิ สิคาลสฺส สุราปิตสฺส พฺราหฺมณ
สิปฺปิกานํ สตํ นตฺถิ กุโต กํสสตา ทุเวติ
สิคาลชาตกํ ตติยํ

มิตจินฺติชาตกํ
พหุจินฺตี อปฺปจินฺตี จ อุโภ ชาเล อพชฺฌเร
มิตจินฺตี อโมเจสิ อุโภ ตตฺถ สมาคตาติ
มิตจินฺติชาตกํ จตุตฺถํ

อนุสาสิกชาตกํ
ยายญฺญมนุสาสติ สยํ โลลุปฺปจารินี
สายํ วิปกฺขิกา เสติ หตา จกฺเกน สาลิกาติ
อนุสาสิกชาตกํ ปญฺจมํ




ทุพฺพจชาตกํ
อติกรมกราจริย มยฺหมฺเปตํ น รุจฺจติ
จตุตฺเถ ลิงฺฆยิตฺวาน ปญฺจมายสิ อาวุโตติ
ทุพฺพจชาตกํ ฉฏฺฐํ

ติตฺติรชาตกํ
อจฺจุคฺคตา อติพลตา อติเวลํ ปภาสิตา
วาจา หนติ ทุมฺเมธํ ติตฺติรํวาติวสฺสิตนฺติ
ติตฺติรชาตกํ สตฺตมํ

วฏฺฏกชาตกํ
นาจินฺตยนฺโต ปุริโส วิเสสมธิคจฺฉติ
จินฺติตสฺส ผลํ ปสฺส มุตฺโตสฺมิ วธพนฺธนาติ
วฏฺฏกชาตกํ อฏฺฐมํ

อกาลราวิชาตกํ
อมาตาปิตุสํวฑฺโฒ อนาจริยกุเล วสํ
นายํ กาลมกาลํ วา อภิชานาติ กุกฺกุโฏติ
อกาลราวิชาตกํ นวมํ



พนฺธนโมกฺขชาตกํ
อพทฺธา ตตฺถ พชฺฌนฺติ ยตฺถ พาลา ปภาสเร
พทฺธาปิ ตตฺถ มุจฺจนฺติ ยตฺถ ธีรา ปภาสเรติ
พนฺธนโมกฺขชาตกํ ทสมํ
หํสิวคฺโค ทฺวาทสโม

ตสฺสุทฺทานํ
อถ คทฺรภ สตฺตุว กํสสตํ
พหุจินฺติ สาสิกายาติกร
อติเวล วิเสส มนาจริโยว
ธีรา ปภาสรเตน ทส

กุสนาฬิวคฺโค
กุสนาฬิชาตกํ
กเร สริกฺโข อถวาปิ เสฏฺโฐ
นิหีนโก วาปิ กเรยฺย เอโก
กเรยฺยุเมเต พฺยสเน อุตฺตมตฺถํ
ยถา อหํ กุสนาฬิ รุจายนฺติ
กุสนาฬิชาตกํ ปฐมํ




ทุมฺเมธชาตกํ
ยสํ ลทฺธาน ทุมฺเมโธ อนตฺถํ จรติ อตฺตโน
อตฺตโน จ ปเรสญฺจ หึสาย ปฏิปชฺชตีติ
ทุมฺเมธชาตกํ ทุติยํ

นงฺคลีสชาตกํ
อสพฺพตฺถคามึ วาจํ พาโล สพฺพตฺถ ภาสติ
นายํ ทธึ เวทิ น นงฺคลีสํ
ทธิปฺปยํ มญฺญติ นงฺคลีสนฺติ
นงฺคลีสชาตกํ ตติยํ

อมฺพชาตกํ
วายเมเถว ปุริโส น นิพฺพินฺเทยฺย ปณฺฑิโต
วายามสฺส ผลํ ปสฺส ภุตฺตา อมฺพา อนีติหนฺติ
อมฺพชาตกํ จตุตฺถํ

กฏาหกชาตกํ
พหุมฺปิ โส วิกตฺเถยฺย อญฺญํ ชนปทํ คโต
อนฺวาคนฺตฺวาน ทูเสยฺย ภุญฺช โภเค กฏาหกาติ
กฏาหกชาตกํ ปญฺจมํ



อสิลกฺขณชาตกํ
ตเถเวกสฺส กลฺยาณํ ตเถเวกสฺส ปาปกํ
ตสฺมา สพฺพํ น กลฺยาณํ สพฺพํ วาปิ น ปาปกนฺติ
อสิลกฺขณชาตกํ ฉฏฺฐํ

กลณฺฑุกชาตกํ
เต เทสา ตานิ วตฺถูนิ อหญฺจ วนโคจโร
อนุวิจฺจ โข ตํ คเณฺหยฺยุํ ปิว ขีรํ กลณฺฑุกาติ
กลณฺฑุกชาตกํ สตฺตมํ

มูสิกชาตกํ
โย เว ธมฺมทฺธชํ กตฺวา นิคุโยฺห ปาปมาจเร
วิสฺสาสยิตฺวา ภูตานิ พิฬารนฺนาม ตํ วตนฺติ
มูสิกชาตกํ อฏฺฐมํ

อคฺคิกชาตกํ
นายํ สิขา ปุญฺญเหตุ ฆาสเหตุ อยํ สิขา
นงฺคุฏฺฐคณนํ ยาติ อลนฺเต โหตุ อคฺคิกาติ
อคฺคิกชาตกํ นวมํ




โกสิยชาตกํ
ยถา วาจา จ ภุญฺชสฺสุ ยถา ภุตฺตญฺจ พฺยาหร
อุภยนฺเต น สเมติ วาจา ภุตฺตญฺจ โกสิเยติ
โกสิยชาตกํ ทสมํ
กุสนาฬิวคฺโค เตรสโม

ตสฺสุทฺทานํ
กุสนาฬิสิริวฺหยโน จ ยสํ
ทธิมมฺพกฏาหกปญฺจมโก
อถ ปาปสขิรพิฬารวตํ
สิขิโกสิยสวฺหยเนน ทส

อสมฺปทานวคฺโค
อสมฺปทานชาตกํ
อสมฺปทาเนนิตรีตรสฺส
พาลสฺส มิตฺตานิ กลี ภวนฺติ
ตสฺมา หรามิ ภุสมฑฺฒมานํ
มา เม มิตฺติ ภิชฺชิตฺถ สสฺสตายนฺติ
อสมฺปทานชาตกํ ปฐมํ



ปญฺจภีรุกชาตกํ
กุสลูปเทเส ธิติยา ทฬฺหาย จ
อวตฺถิตตฺตา ภยภีรุตาย จ
น รกฺขสีนํ วสมาคมิมฺห เส
ส โสตฺถิภาโว มหตา ภเยน เมติ
ปญฺจภีรุกชาตกํ ทุติยํ

ฆตาสนชาตกํ
เขมํ ยหึ ตตฺถ อรี อุทีริโต
ทกสฺส มชฺเฌ ชลเต ฆตาสโน
น อชฺช วาโส มหิยา มหีรุเห
ทิสา ภชโวฺห สรณชฺช โน ภยนฺติ
ฆตาสนชาตกํ ตติยํ

ฌานโสธนชาตกํ
เย สญฺญิโน เตปิ ทุคฺคตา
เยปิ อสญฺญิโน เตปิ ทุคฺคตา
เอตํ อุภยํ วิวชฺชย



ตํ สมาปตฺติสุขํ อนงฺคณนฺติ
ฌานโสธนชาตกํ จตุตฺถํ

จนฺทาภชาตกํ
จนฺทาภํ สุริยาภญฺจ โยธ ปญฺญาย คาธติ
อวิตกฺเกน ฌาเนน โหติ อาภสฺสรูปโคติ
จนฺทาภชาตกํ ปญฺจมํ

สุวณฺณหํสชาตกํ
ยํ ลทฺธํ เตน ตุฏฺฐพฺพํ อติโลโภ หิ ปาปโก
หํสราชํ คเหตฺวาน สุวณฺณา ปริหายตีติ
สุวณฺณหํสชาตกํ ฉฏฺฐํ

พพฺพุชาตกํ
ยตฺเถโก ลภเต พพฺพุ ทุติโย ตตฺถ ชายติ
ตติโย จ จตุตฺโถ จ อิทนฺเต พพฺพุกา พิลนฺติ
พพฺพุชาตกํ สตฺตมํ

โคธชาตกํ
กินฺเต ชฏาหิ ทุมฺเมธ กินฺเต อชินสาฏิยา


อพฺภนฺตรนฺเต คหนํ พาหิรํ ปริมชฺชสีติ
โคธชาตกํ อฏฺฐมํ

อุภโตภฏฺฐชาตกํ
อกฺขี ภินฺนา ปโฏ นฏฺโฐ สขีเคเห จ ภณฺฑนํ
อุภโต ปทุฏฺฐกมฺมนฺตา อุทกมฺหิ ถลมฺหิ จาติ
อุภโตภฏฺฐชาตกํ นวมํ

กากชาตกํ
นิจฺจํ อุพฺพิคฺคหทยา สพฺพโลกวิเหสกา
ตสฺมา เนสํ วสา นตฺถิ กากานมฺหาก ญาตินนฺติ
กากชาตกํ ทสมํ
อสมฺปทานวคฺโค จุทฺทสโม

ตสฺสุทฺทานํ
อิตรีตร รกฺขสิ เขมิโย จ
ปโรสตปเญฺหน อาภสฺสโร ปุน
อถ หํสวรุตฺตม พพฺพุ ชฏํ
ปฏนฏฺฐก กากวเรน ทส



กกณฺฏกวคฺโค
โคธชาตกํ
น ปาปชนสํเสวี อจฺจนฺตสุขเมธติ
โคธากุลํ กกณฺฏาว กลึ ปาเปติ อตฺตนนฺติ
โคธชาตกํ ปฐมํ

สิคาลชาตกํ
เอตํ หิ เต ทุราชานํ ยํ เสสิ มตสายิตํ
ยสฺส เต กฑฺฒมานสฺส หตฺถา ทณฺโฑ น มุจฺจตีติ
สิคาลชาตกํ ทุติยํ

วิโรจนชาตกํ
ลสี จ เต นิปฺผลิตา มตฺถโก จ ปทาลิโต
สพฺพา เต ผาสุกา ภคฺคา อชฺช โข ตฺวํ วิโรจสีติ
วิโรจนชาตกํ ตติยํ ย

นงฺคุฏฺฐชาตกํ
พหุมฺเปตํ อสพฺภิ ชาตเวท
ยนฺตํ วาลธินาภิปูชยาม



มํสารหสฺส นตฺถชฺช มํสํ
นงฺคุฏฺฐมฺปิ ภวํ ปฏิคฺคหาตูติ
นงฺคุฏฺฐชาตกํ จตุตฺถํ

ราธชาตกํ
น ตฺวํ ราธ วิชานาสิ อฑฺฒรตฺเต อนาคเต
อพฺยายตํ วิลปสิ วิรตฺเต โกสิยายเนติ
ราธชาตกํ ปญฺจมํ

กากชาตกํ
อปิ นุ หนุกา สนฺตา มุขญฺจ ปริสุสฺสติ
โอรมาม น ปาเรม ปูรเตว มโหทธีติ
กากชาตกํ ฉฏฺฐํ

ปุปฺผรตฺตชาตกํ
นยิทํ ทุกฺขํ อทุํ ทุกฺขํ ยํ มํ ตุทติ วายโส
ยํ สามา ปุปฺผรตฺเตน กตฺติกํ นานุโภสฺสตีติ
ปุปฺผรตฺตชาตกํ สตฺตมํ




สิคาลชาตกํ
นาหํ ปุนํ น จ ปุนํ น จาปิ อปุนปฺปุนํ
หตฺถิโพนฺทึ ปเวกฺขามิ ตถา หิ ภยตชฺชิโตติ
สิคาลชาตกํ อฏฺฐมํ

เอกปณฺณชาตกํ
เอกปณฺโณ อยํ รุกฺโข น ภูมฺยา จตุรงฺคุโล
ผเลน วิสกปฺเปน มหายํ กึ ภวิสฺสตีติ
เอกปณฺณชาตกํ นวมํ

สญฺชีวชาตกํ
อสนฺตํ โย ปคฺคณฺหาติ อสนฺตํ จูปเสวติ
ตเมว ฆาสํ กุรุเต พฺยคฺโฆ สญฺชีวิโก ยถาติ
สญฺชีวชาตกํ ทสมํ
กกณฺฏกวคฺโค ปณฺณรสโม

ตสฺสุทฺทานํ
สุขเมธติ ทณฺฑวโร จ ปุน
ลสิ วาลธิ ปญฺจมราธวโร



สมโหทธิ กตฺติก โพนฺทิ ปุน
จตุรงฺคุล พฺยคฺฆวเรน ทส

ตตฺร วคฺคุทฺทานํ ภวติ

อปณฺณกํ สีลวคฺค กุรุงฺค
กุลาวกํ อตฺถกาเมน ปญฺจมํ
อาสึโส อิตฺถี วรุณํ อปายิ
ลิตฺตวคฺเคน เต ทส
ปโรสตํ หํสิ สริกฺขํ อสมฺปทํ
ปาปเสวิวคฺโค เอกนิปาตมฺหิลงฺกตํ
เอกนิปาตํ นิฏฺฐิตํ





ทุกนิปาตชาตกํ
ทฬฺหวคฺโค
ราโชวาทชาตกํ
ทฬฺหํ ทฬฺหสฺส ขิปติ พลฺลิโก มุทุนา มุทุํ
สาธุมฺปิ สาธุนา เชติ อสาธุมฺปิ อสาธุนา
เอตาทิโส อยํ ราชา มคฺคา อุยฺยาหิ สารถิ
อกฺโกเธน ชิเน โกธํ อสาธธ สาธุนา ชิเน
ชิเน กทริยํ ทาเนน สจฺเจนาลิกวาทินํ
เอตาทิโส อยํ ราชา มคฺคา อุยฺยาหิ สารถีติ
ราโชวาทชาตกํ ปฐมํ

สิคาลชาตกํ
อสเมกฺขิตกมฺมนฺตํ ตุริตาภินิปาตินํ
ตานิ กมฺมานิ ตปฺเปนฺติ อุณฺหํ วชฺโฌหิตํ มุเข
สีโห จ สีหนาเทน ททฺทรํ อภินาทยิ
สุตฺวา สีหสฺส นิคฺโฆสํ สิคาโล ททฺทเร วสํ
ภีโต สนฺตาสมาปาทิ หทยญฺจสฺส อปฺผลีติ
สิคาลชาตกํ ทุติยํ



สูกรชาตกํ
จตุปฺปโท อหํ สมฺม ตฺวมฺปิ สมฺม จตุปฺปโท
เอหิ สมฺม นิวตฺตสฺสุ กินฺนุ ภีโต ปลายสิ
อสุจิ ปูติโลโมสิ ทุคฺคนฺโธ วาสิ สูกร
สเจ ยุชฺฌิตุกาโมสิ ชยํ สมฺม ททามิ เตติ
สูกรชาตกํ ตติยํ

อุรคชาตกํ
อิธูรคานํ ปวโร ปวิฏฺโฐ
เสลสฺส วณฺเณน ปโมกฺขมิจฺฉํ
พฺรหฺมญฺจ วณฺณํ อปจายมาโน
พุภุกฺขิโต โน วิสหามิ โภตฺตุํ
โส พฺรหฺมคุตฺโต จิรเมว ชีว
ทิพฺยา จ เต ปาตุภวนฺตุ ภกฺขา
โส พฺรหฺมวณฺณํ อปจายมาโน
พุภุกฺขิโต โน วิตราสิ โภตฺตุนฺติ
อุรคชาตกํ จตุตฺถํ




ภคฺคชาตกํ
ชีว วสฺสสตํ ภคฺค อปรานิ จ วีสติ
มา มํ ปิสาจา ขาทนฺตุ ชีว ตฺวํ สรโทสตํ
ตฺวมฺปิ วสฺสสตํ ชีว อปรานิ จ วีสติ
วิสํ ปิสาจา ขาทนฺตุ ชีว ตฺวํ สรโทสตนฺติ
ภคฺคชาตกํ ปญฺจมํ

อลีนจิตฺตชาตกํ
อลีนจิตฺตํ นิสฺสาย ปหฏฺฐา มหตี จมู
โกสลํ เสนาสนฺตุฏฺฐํ ชีวคฺคาหํ อคาหยิ
เอวํ นิสฺสยสมฺปนฺโน ภิกฺขุ อารทฺธวีริโย
ภาวยํ กุสลํ ธมฺมํ โยคกฺเขมสฺส ปตฺติยา
ปาปุเณ อนุปุพฺเพน สพฺพสํโยชนกฺขยนฺติ
อลีนจิตฺตชาตกํ ฉฏฺฐํ

คุณชาตกํ
เยนกามํ ปณาเมติ ธมฺโม พลวตํ มิคิ
อุนฺนทนฺติ วิชานาหิ ชาตํ สรณโต ภยํ
อปิ เจปิ ทุพฺพโล มิตฺโต มิตฺตธมฺเมสุ ติฏฺฐติ
โส ญาตโก จ พนฺธุ จ โส มิตฺโต โส จ เม สขา



ทาฐินิ มาติมญฺญิโวฺห สิคาโล มม ปาณโทติ
คุณชาตกํ สตฺตมํ

สุหนุชาตกํ
นยิทํ วิสมสีเลน โสเณน สุหนุสฺสห
สุหนุปิ ตาทิโสเยว โย โสณสฺส ส โคจโร
ปกฺขนฺทินา ปคพฺเภน นิจฺจํ สนฺทานขาทินา
สเมติ ปาปํ ปาเปน สเมติ อสตาสตนฺติ
สุหนุชาตกํ อฏฺฐมํ

โมรชาตกํ
อุเทตยญฺจกฺขุมา เอกราชา
หริสฺสวณฺโณ ปฐวิปฺปภาโส
ตํ ตํ นมสฺสามิ หริสฺสวณฺณํ ปฐวิปฺปภาสํ
ตยชฺช คุตฺตา วิหเรมุ ทิวสํ
เย พฺราหฺมณา เวทคุ สพฺพธมฺเม
เต เม นโม เต จ มํ ปาลยนฺตุ
นมตฺถุ พุทฺธานํ นมตฺถุ โพธิยา
นโม วิมุตฺตานํ นโม วิมุตฺติยา
อิมํ โส ปริตฺตํ กตฺวา โมโร จรติ เอสนา



อเปตยญฺจกฺขุมา เอกราชา
หริสฺสวณฺโณ ปฐวิปฺปภาโส
ตํ ตํ นมสฺสามิ หริสฺสวณฺณํ ปฐวิปฺปภาสํ
ตยชฺช คุตฺตา วิหเรมุ รตฺตึ
เย พฺราหฺมณา เวทคุ สพฺพธมฺเม
เต เม นโม เต จ มํ ปาลยนฺตุ
นมตฺถุ พุทฺธานํ นมตฺถุ โพธิยา
นโม วิมุตฺตานํ นโม วิมุตฺติยา
อิมํ โส ปริตฺตํ กตฺวา โมโร วาสมกปฺปยีติ
โมรชาตกํ นวมํ

วินีลกชาตกํ
เอวเมว นูน ราชานํ เวเทหํ มิถิลคฺคหํ
อสฺสา วหนฺติ อาชญฺญา ยถา หํสา วินีลกํ
วินีล ทุคฺคํ ภชติ อภูมึ ตาต เสวสิ
คามนฺตกานิ เสวสฺสุ เอตํ มาตาลยํ ตุวนฺติ
วินีลกชาตกํ ทสมํ
ทฬฺหวคฺโค ปฐโม




ตสฺสุทฺทานํ
วรพลฺลิก ททฺทร สูกรโก
อุรคุตฺตม ปญฺจมภคฺควโร
มหตีจมุยาว สิคาลวโร
สุหนุตฺตม โมร วินีลํ ทส

สนฺถววคฺโค
อินฺทสมานโคตฺตชาตกํ
น สนฺถวํ กาปุริเสน กยิรา
อริโยนริเยน ปชานมตฺถํ
จิรานุวุฏฺโฐปิ กโรติ ปาปํ
คโช ยถา อินฺทสมานโคตฺตํ
ยเทว ชญฺญา สทิโส มมนฺติ
สีเลน ปญฺญาย สุเตน จาปิ
เตเนว เมตฺตึ กยิราถ สทฺธึ
สุโข หเว สปฺปุริเสน สงฺคโมติ
อินฺทสมานโคตฺตชาตกํ ปฐมํ




สนฺถวชาตกํ
น สนฺถวสฺมา ปรมตฺถิ ปาปิโย
โย สนฺถโว กาปุริเสน โหติ
สนฺตปฺปิโต สปฺปินา ปายาเสน
กิจฺฉา กตํ ปณฺณกุฏึ อทฑฺฒหิ
น สนฺถวสฺมา ปรมตฺถิ เสยฺโย
โย สนฺถโว สปฺปุริเสน โหติ
สีหสฺส พยคฺฆสฺส จ ทีปิโน จ
สามา มุขํ เลหติ สนฺถเวนาติ
สนฺถวชาตกํ ทุติยํ

สุสีมชาตกํ
กาฬา มิคา เสตทนฺตา ตวีเม
ปโรสตํ เหมชาลาภิฉนฺนา
เต เต ททามีติ สุสีม พฺรูสิ
อนุสฺสรํ เปตฺติปิตามหานํ
กาฬา มิคา เสตทนฺตา มมีเม
ปโรสตํ เหมชาลาภิฉนฺนา
เต เต ททามีติ วทามิ มาณว



อนุสฺสรํ เปตฺติปิตามหานนฺติ
สุสีมชาตกํ ตติยํ

คิชฺฌชาตกํ
ยนฺนุ คิชฺโฌ โยชนสตํ กุณปานิ อเวกฺขติ
กสฺมา ชาลญฺจ ปาสญฺจ อาสชฺชาปิ น พุชฺฌสิ
ยทา ปราภโว โหติ โปโส ชีวิตสงฺขเย
อถ ชาลญฺจ ปาสญฺจ อาสชฺชาปิ น พุชฺฌตีติ
คิชฺฌชาตกํ จตุตฺถํ

นกุลชาตกํ
สนฺธึ กตฺวา อมิตฺเตน อณฺฑเชน ชลาพุช
วิวริย ทาฐํ สยสิ กุโต เต ภยมาคตํ
สงฺเกเถว อมิตฺตสฺมึ มิตฺตสฺมิมฺปิ น วิสฺสเส
อภยา ภยมุปฺปนฺนํ อปิ มูลานิ กนฺตตีติ
นกุลชาตกํ ปญฺจมํ

อุปสาฬฺหกชาตกํ
อุปสาฬฺหกนามานํ สหสฺสานิ จตุทฺทส
อสฺมึ ปเทเส ทฑฺฒานิ นตฺถิ โลเก อนามตํ



ยมฺหิ สจฺจญฺจ ธมฺโม จ อหึสา สญฺญโม ทโม
เอตทริยา เสวนฺติ เอตํ โลเก อนามตนฺติ
อุปสาฬฺหกชาตกํ ฉฏฺฐํ

สมิทฺธิชาตกํ
อภุตฺวา ภิกฺขสิ ภิกฺขุ น หิ ภุตฺวาน ภิกฺขสิ
ภุตฺวาน ภิกฺขุ ภิกฺขสฺสุ มา ตํ กาโล อุปจฺจคา
กาลํ โวหํ น ชานามิ ฉนฺโน กาโล น ทิสฺสติ
ตสฺมา อภุตฺวา ภิกฺขามิ มา มํ กาโล อุปจฺจคาติ
สมิทฺธิชาตกํ สตฺตมํ

สกุณคฺฆิชาตกํ
เสโน พลสา ปตมาโน ลาปํ โคจรฏฺฐายินํ
สหสา อชฺฌปตฺโตว มรณํ เตนุปาคมิ
โสหํ นเยน สมฺปนฺโน เปตฺติเก โคจเร รโต
อเปตสตฺตุ โมทามิ สมฺปสฺสํ อตฺถมตฺตโนติ
สกุณคฺฆิชาตกํ อฏฺฐมํ

อรกชาตกํ
โย เว เมตฺเตน จิตฺเตน สพฺพโลกานุกมฺปติ


อุทฺธํ อโธ จ ติริยญฺจ อปฺปมาเณน สพฺพโส
อปฺปมาณํ หิตํ จิตฺตํ ปริปุณฺณํ สุภาวิตํ
ยํ ปมาณํ กตํ กมฺมํ น ตํ ตตฺราวสิสฺสตีติ
อรกชาตกํ นวมํ

กกณฺฏกชาตกํ
นายํ ปุเร อุนฺนมติ โตรณคฺเค กกณฺฏโก
มโหสธ วิชานาหิ เกน ถทฺโธ กกณฺฏโก
อลทฺธปุพฺพํ ลทฺธาน อฑฺฒมาสํ กกณฺฏโก
อติมญฺญติ ราชานํ เวเทหํ มิถิลคฺคหนฺติ
กกณฺฏกชาตกํ ทสมํ
สนฺถววคฺโค ทุติโย

ตสฺสุทฺทานํ
อถ อินฺทสมาน สปณฺณกุฏิ
สุสิมุตฺตม คิชฺฌ ชลาพุชโก
อุปสาฬฺหก ภิกฺขุ สลาปวโร
อถ เมตฺตวโร ทส ปุณฺณมาติ




กลฺยาณธมฺมวคฺโค
กลฺยาณธมฺมชาตกํ
กลฺยาณธมฺโมติ ยทา ชนินฺท
โลเก สมญฺญํ อนุปาปุณาติ
ตสฺมา น หิยฺเยถ นโร สปญฺโญ
หิริยาปิ สนฺโต ธุรมาทิยนฺติ
สายํ สมญฺญา อิธ มชฺช ปตฺตา
กลฺยาณธมฺโมติ ชนินฺท โลเก
ตาหํ สเมกฺขํ อิธ ปพฺพชิสฺสํ
น หิ มตฺถิ ฉนฺโท อิธ กามโภเคติ
กลฺยาณธมฺมชาตกํ ปฐมํ

ททฺทรชาตกํ
โก นุ สทฺเทน มหตา อภินาเทติ ททฺทรํ
ตํ สีหา นปฺปฏินทนฺติ โก นาเมโส มิคาภิภู
อธโม มิคชาตานํ สิคาโล ตาต วสฺสติ
ชาติมสฺส ชิคุจฺฉนฺตา ตุณฺหี สีหา สมจฺฉเรติ
ททฺทรชาตกํ ทุติยํ




มกฺกฏชาตกํ
ตาต มาณวโก เอโส ตาลมูลํ อปสฺสิโต
อคารกญฺจิทํ อตฺถิ หนฺท เทมสฺสคารกํ
มา โข ตํ ตาต ปกฺโกสิ ทูเสยฺย โน อคารกํ
เนตาทิสํ มุขํ โหติ พฺราหฺมณสฺส สุสีลิโนติ
มกฺกฏชาตกํ ตติยํ

ทุพฺภิยมกฺกฏชาตกํ
อทมฺห เต วาริ พหุตฺตรูปํ
ฆมฺมาภิตตฺตสฺส ปิปาสิตสฺส
โสทานิ ปิตฺวาน กิกึ กโรสิ
น สงฺคโม ปาปชเนน เสยฺโย
โก เต สุโต วา ทิฏฺโฐ วา สีลวา นาม มกฺกโฏ
อิทานิ โข ตํ โอหจฺจํ เอสา อสฺมากธมฺมตาติ
ทุพฺภิยมกฺกฏชาตกํ จตุตฺถํ

อาทิจฺจุปฏฺฐานชาตกํ
สพฺเพสุ กิร ภูเตสุ สนฺติ สีลสมาหิตา
ปสฺส สาขมิคํ ชมฺมํ อาทิจฺจมุปติฏฺฐติ
นาสฺส สีลํ วิชานาถ อนญฺญาย ปสํสถ



อคฺคิหุตญฺจ อูหนํ เทฺว จ ภินฺนา กมณฺฑลูติ
อาทิจฺจุปฏฺฐานชาตกํ ปญฺจมํ

กฬายมุฏฺฐิชาตกํ
พาโล วตายํ ทุมสาขโคจโร
ปญฺญา ชนินฺท นยิมสฺส วิชฺชติ
กฬายมุฏฺฐึ อวกิริย เกวลํ
เอกํ กฬายํ ปติตํ คเวสติ
เอวเมว มยํ ราช เย จญฺเญ อติโลภิโน
อปฺเปน พหุํ เชยฺยาม กฬาเยเนว วานโรติ
กฬายมุฏฺฐิชาตกํ ฉฏฺฐํ

ตินฺทุกชาตกํ
ธนุหตฺถกลาเปหิ เนตฺตึสวรธาริภิ
สมนฺตา ปริกิณฺณมฺหา กถํ โมกฺโข ภวิสฺสติ
อปฺเปว พหุกิจฺจานํ อตฺโถ ชาเยถ โกจิ นํ
อตฺถิ รุกฺขสฺส อจฺฉินฺนํ ขชฺช ตญฺเญว ตินฺทุกนฺติ
ตินฺทุกชาตกํ สตฺตมํ




กจฺฉปชาตกํ
ชนิตํ เม ภวิตํ เม อิติ ปงฺเก อวสฺสยึ
ตํ มํ ปงฺโก อชฺฌภวิ ยถา ทุพฺพลกํ ตถา
ตํ ตํ วทามิ ภคฺคว สุโณหิ วจนํ มม
คาเม วา ยทิวารญฺเญ สุขํ ยตฺราธิคจฺฉติ
ตํ ชนิตํ ภวิตญฺจ ปุริสสฺส ปชานโต
ยหึ ชีเว ตหึ คจฺเฉ น นิเกตหโต สิยาติ
กจฺฉปชาตกํ อฏฺฐมํ

สตธมฺมชาตกํ
ตญฺจ อปฺปญฺจ อุจฺฉิฏฺฐํ ตญฺจ กิจฺเฉน โน อทา
โสหํ พฺราหฺมณชาติโก ยํ ภุตฺตํ ตมฺปิ อุคฺคตํ
เอวํ ธมฺมํ นิรงฺกตฺวา โย อธมฺเมน ชีวติ
สตธมฺโมว ลาเภน ลทฺเธนาปิ น นนฺทตีติ
สตธมฺมชาตกํ นวมํ

ทุทฺททชาตกํ
ทุทฺททํ ททมานานํ ทุกฺกรํ กมฺมกุพฺพตํ
อสนฺโต นานุกุพฺพนฺติ สตํ ธมฺโม ทุรนฺวโย
ตสฺมา สตญฺจ อสตญฺจ นานา โหติ อิโต คติ


อสนฺโต นิรยํ ยนฺติ สนฺโต สคฺคปรายนาติ
ทุทฺททชาตกํ ทสมํ
กลฺยาณธมฺมวคฺโค ตติโย

ตสฺสุทฺทานํ
สุสมญฺญ มิคาธิภู มาณวโก
วาริพหุตรูปาทิจฺจุปฏฺฐานา
สกฬาย สตินฺทุก ปงฺก ปุน
สตธมฺม สุทุทฺททเกน ทส

อสทิสวคฺโค
อสทิสชาตกํ
ธนุคฺคโห อสทิโส ราชปุตฺโต มหพฺพโล
ทูเร ปาตี อกฺขณเวธี มหากายปฺปทาลโน
สพฺพามิตฺเต รณํ กตฺวา น จ กิญฺจิ วิเหฐยิ
ภาตรํ โสตฺถึ กตฺวาน สญฺญมํ อชฺฌุปาคมีติ
อสทิสชาตกํ ปฐมํ

สงฺคามาวจรชาตกํ
สงฺคามาวจโร สูโร พลวา อิติ วิสฺสุโต


กินฺนุ โตรณมาสชฺช ปฏิกฺกมสิ กุญฺชร
โอมทฺท ขิปฺปํ ปลีฆํ เอสิกานิ จ อุพฺพห
โตรณานิ จ มทฺทิตฺวา ขิปฺปํ ปวิส กุญฺชราติ
สงฺคามาวจรชาตกํ ทุติยํ

วาโลทกชาตกํ
วาโลทกํ อปฺปรสํ นิหีนํ
ปิตฺวา มโท ชายติ คทฺรภานํ
อิมญฺจ ปิตฺวาน รสํ ปณีตํ
มโท น สญฺชายติ สินฺธวานํ
อปฺปมฺปิวิตฺวาน นิหีนชจฺโจ
โส มชฺชตี เตน ชนินฺท ผุฏฺโฐ
โธรยฺหสีลี จ กุลมฺหิ ชาโต
น มชฺชตี อคฺครสํ ปิวิตฺวาติ
วาโลทกชาตกํ ตติยํ

คิริทตฺตชาตกํ
ทูสิโต คิริทตฺเตน หโย สามสฺส ปณฺฑโว
โปราณํ ปกตึ หิตฺวา ตสฺเสวานุวิธิยฺยติ



สเจ จ ตนุโช โปโส สิงฺคาราการกปฺปิโต
อานเน ตํ คเหตฺวาน มณฺฑเล ปริวตฺตเย
ขิปฺปเมว ปหนฺตฺวาน ตสฺเสวานุวิธิยฺยตีติ
คิริทตฺตชาตกํ จตุตฺถํ

อนภิรติชาตกํ
ยโถทเก อาวิเล อปฺปสนฺเน
น ปสฺสติ สิปฺปิกสมฺพุกญฺจ
สกฺขรํ วาลุกํ มจฺฉคุมฺพํ
เอวํ อาวิลมฺหิ จิตฺเต
น โส ปสฺสติ อตฺตทตฺถํ ปรตฺถํ
ยโถทเก อจฺเฉ วิปฺปสนฺเน
โส ปสฺสติ สิปฺปิกสมฺพุกญฺจ
สกฺขรํ วาลุกํ มจฺฉคุมฺพํ
เอวํ อนาวิลมฺหิ จิตฺเต
โส ปสฺสติ อตฺตทตฺถํ ปรตฺถนฺติ
อนภิรติชาตกํ ปญฺจมํ




ทธิวาหนชาตกํ
วณฺณคนฺธรสูเปโต อมฺโพยํ อหุวา ปุเร
ตเมว ปูชํ ลภมาโน เกนมฺโพ กฏุกปฺผโล
ปุจิมนฺทปริวาโร อมฺโพ เต ทธิวาหน
มูลํ มูเลน สํสฏฺฐํ สาขา สาขํ นิเสวเร
อสาตสนฺนิวาเสน เตนมฺโพ กฏุกปฺผโลติ
ทธิวาหนชาตกํ ฉฏฺฐํ

จตุมฏฺฐชาตกํ
อุจฺเจ วิฏปิมารุยฺห มนฺตยโวฺห รโหคตา
นีเจ โอรุยฺห มนฺตโวฺห มิคราชาปิ โสสฺสติ
ยํ สุปณฺโณ สุปณฺเณน เทโว เทเวน มนฺตเย
กึ ตตฺถ จตุมฏฺฐสฺส วิลํ ปวิส ชมฺพุกาติ
จตุมฏฺฐชาตกํ สตฺตมํ

สีหโกตฺถุกชาตกํ
สีหงฺคุลิ สีหนโข สีหปาทปฺปติฏฺฐิโต
โส สีโห สีหสงฺฆมฺหิ เอโก นทติ อญฺญถา



มา ตฺวํ นทิ ราชปุตฺต อปฺปสทฺโท วเน วส
สเรน โข ตํ ชาเนยฺยุํ น หิ เต เปตฺติโก สโรติ
สีหโกตฺถุกชาตกํ อฏฺฐมํ

สีหจมฺมชาตกํ
เนตํ สีหสฺส นทิตํ น พยคฺฆสฺส น ทีปิโน
ปารุโต สีหจมฺเมน ชมฺโม นทติ คทฺรโภ
จิรมฺปิโข ตํ ขาเทยฺย คทฺรโภ หริตํ ยวํ
ปารุโต สีหจมฺเมน รวมาโนว ทูสยีติ
สีหจมฺมชาตกํ นวมํ

สีลานิสํสชาตกํ
ปสฺส สทฺธาย สีลสฺส จาคสฺส จ อยํ ผลํ
นาโค นาวาย วณฺเณน สทฺธํ วหตุปาสกํ
สพฺภิเรว สมาเสถ สพฺภิ กุพฺเพถ สนฺถวํ
สตํ หิ สนฺนิวาเสน โสตฺถึ คจฺฉติ นฺหาปิโตติ
สีลานิสํสชาตกํ ทสมํ
อสทิสวคฺโค จตุตฺโถ



ตสฺสุทฺทานํ
ธนุคฺคห กุญฺชร อปฺปรโส
คิริทตฺต มนาวิลจิตฺตวรํ
ทธิวาหน ชมฺพุก สีหนโข
หริตยว นาควเรน ทส

รุหกวคฺโค
รุหกชาตกํ
อมฺโภ รุหก ฉินฺนาปิ ชิยา สนฺธิยฺยเต ปุน
สนฺธิยสฺสุ ปุราณิยา มา โกธสฺส วสํ คมิ
วิชฺชมาเนสุ มุทุ วาเกสุ วิชฺชมาเนสุ การิสุ
อญฺญํ ชิยํ กริสฺสามิ อลญฺเญว ปุราณิยาติ
รุหกชาตกํ ปฐมํ

สิริกาฬกณฺณิชาตกํ
อิตฺถี สิยา รูปวตี สา จ สีลวตี สิยา
ปุริโส ตํ น อิจฺเฉยฺย สทฺทหาสิ มโหสธ
สทฺทหามิ มหาราช ปุริโส ทุพฺภโค สิยา



สิรี จ กาฬกณฺณี จ น สเมนฺติ กุทาจนนฺติ
สิริกาฬกณฺณิชาตกํ ทุติยํ

จุลฺลปทุมชาตกํ
อยเมว สา อยมฺปิ โส อนญฺโญ
อยเมว โส หตฺถจฺฉินฺโน อนญฺโญ
ยมาห โกมาริปติโก มมนฺติ
วชฺฌิตฺถิโย นตฺถิ อิตฺถีสุ สจฺจํ
อิมญฺจ ชมฺมํ มุสเลน หนฺตฺวา
ลุทฺทํ ฉวํ ปรทารูปเสวึ
อิมิสฺสา จ นํ ปาปปติพฺพตาย
ชีวนฺติยา ฉินฺทถ กณฺณนาสนฺติ
จุลฺลปทุมชาตกํ ตติยํ

มณิโจรชาตกํ
น สนฺติ เทวา ปวสนฺติ นูน
น หิ นูน สนฺติ อิธ โลกปาลา
สหสา กโรนฺตานมสญฺญตานํ
น หิ นูน สนฺติ ปฏิเสธิตาโร
อกาเล วสฺสตี ตสฺส กาเล ตสฺส น วสฺสติ



สคฺคา จ จวติ ฐานา นนุ โส ตาวตา หโตติ
มณิโจรชาตกํ จตุตฺถํ

ปพฺพตูปตฺถรชาตกํ
ปพฺพตูปตฺถเร รมฺเม ชาตา โปกฺขรณี สิวา
ตํ สิคาโล อปาปาสิ ชานํ สีเหน รกฺขิตํ
ปิวนฺติ เจ มหาราช สาปทานิ มหานทึ
น เตน อนที โหติ ขมสฺสุ ยทิ เต ปิยาติ
ปพฺพตูปตฺถรชาตกํ ปญฺจมํ

วลาหกสฺสชาตกํ
เย น กาหนฺติ โอวาทํ นรา พุทฺเธน เทสิตํ
พฺยสนํ เต คมิสฺสนฺติ รกฺขสีหิว วาณิชา
เย จ กาหนฺติ โอวาทํ นรา พุทฺเธน เทสิตํ
โสตฺถึ ปารํ คมิสฺสนฺติ วลาเหเนว วาณิชาติ
วลาหกสฺสชาตกํ ฉฏฺฐํ

มิตฺตามิตฺตชาตกํ
น นํ อุมฺหยเต ทิสฺวา น จ นํ ปฏินนฺทติ
จกฺขูนิ จสฺส น ททาติ ปฏิโลมญฺจ วตฺตติ



เอเต ภวนฺติ อาการา อมิตฺตสฺมึ ปติฏฺฐิตา
เยหิ อมิตฺตํ ชาเนยฺย ทิสฺวา สุตฺวา จ ปณฺฑิโตติ
มิตฺตามิตฺตชาตกํ สตฺตมํ

ราธชาตกํ
ปวาสา อาคโต ตาต อิทานิ น จิราคโต
กจฺจิ นุ ตาต เต มาตา น อญฺญมุปเสวติ
น โข ปเนตํ สุภณํ คิรํ สจฺจูปสญฺหิตํ
สเยถ โปฏฺฐปาโทว มุมฺมเร อุปกูสิโตติ
ราธชาตกํ อฏฺฐมํ

คหปติชาตกํ
อุภยํ เม น ขมติ อุภยํ เม น รุจฺจติ
ยา จายํ โกฏฺฐโมติณฺณา น ทสฺสํ อิติ ภาสติ
ตํ ตํ คามปติ พฺรูมิ กทเร อปฺปสฺมึ ชีวิเต
เทฺว มาเส สงฺครํ กตฺวา มํสํ ชรคฺควํ กิสํ
อปฺปตฺตกาเล โจเทสิ ตมฺปิ มยฺหํ น รุจฺจตีติ
คหปติชาตกํ นวมํ




สาธุสีลชาตกํ
สรีรทพฺยํ วุฑฺฒพฺยํ โสชจฺจํ สาธุสีลิยํ
พฺราหฺมณนฺเตว ปุจฺฉาม กินฺนุ เตสํ วนิมฺหเส
อตฺโถ อตฺถิ สรีรสฺมึ วุฑฺฒพฺยสฺส นโม กเร
อตฺโถ อตฺถิ สุชาตสฺมึ สีลํ อสฺมาก รุจฺจตีติ
สาธุสีลชาตกํ ทสมํ
รุหกวคฺโค ปญฺจโม

ตสฺสุทฺทานํ
อปิรุหก รูปวตี มุสโล
ปวสนฺติ สปญฺจมโปกฺขรณี
อถ มุตฺติมวาณิช อุมฺหยเต
จิรอาคต โกฏฺฐ สรีร ทส

นตํทฬฺหวคฺโค
พนฺธนาคารชาตกํ
น ตํ ทฬฺหํ พนฺธนมาหุ ธีรา
ยทายสํ ทารุชปพฺพชญฺจ
สารตฺตรตฺตา มณิกุณฺฑเลสุ



ปุตฺเตสุ ทาเรสุ จ ยา อเปกฺขา
เอตํ ทฬฺหํ พนฺธนมาหุ ธีรา
โอหารินํ สิถิลทุปฺปมุญฺจํ
เอตมฺปิ เฉตฺวาน วชนฺติ ธีรา
อนเปกฺขิโน กามสุขํ ปหายาติ
พนฺธนาคารชาตกํ ปฐมํ

เกฬิสีลชาตกํ
หํสา โกญฺจา มยูรา จ หตฺถิโย ปสทา มิคา
สพฺเพ สีหสฺส ภายนฺติ นตฺถิ กายสฺมิ ตุลฺยตา
เอวเมว มนุสฺเสสุ ทหโร เจปิ ปญฺญวา
โส หิ ตตฺถ มหา โหติ เนว พาโล สรีรวาติ
เกฬิสีลชาตกํ ทุติยํ

ขนฺธปริตฺตชาตกํ
วิรูปกฺเขหิ เม เมตฺตํ เมตฺตํ เอราปเถหิ เม
ฉพฺยาปุตฺเตหิ เม เมตฺตํ เมตฺตํ กณฺหาโคตมเกหิ จ
อปาทเกหิ เม เมตฺตํ เมตฺตํ ทิปาทเกหิ เม
จตุปฺปเทหิ เม เมตฺตํ เมตฺตํ พหุปฺปเทหิ เม
มา มํ อปาทโก หึสิ มา มํ หึสิ ทิปาทโก



มา มํ จตุปฺปโท หึสิ มา มํ หึสิ พหุปฺปโท
สพฺเพ สตฺตา สพฺเพ ปาณา สพฺเพ ภูตา จ เกวลา
สพฺเพ ภทฺรานิ ปสฺสนฺตุ มา กิญฺจิ ปาปมาคมา
อปฺปมาโณ พุทฺโธ อปฺปมาโณ ธมฺโม อปฺปมาโณ
สงฺโฆ ปมาณวนฺตานิ สิรึสปานิ อหิ วิจฺฉิกา สตปที อุณฺณานาภี
สรพู มูสิกา กตา เม รกฺขา กตา เม ปริตฺตา ปฏิกฺกมนฺตุ
ภูตานิ โสหํ นโม ภควโต นโม สตฺตนฺนํ สมฺมาสมฺพุทฺธานนฺติ
ขนฺธปริตฺตชาตกํ ตติยํ

วีรกชาตกํ
อปิ วีรก ปสฺเสสิ สกุณํ มญฺชุภาณกํ
มยูรคีวสงฺกาสํ ปตึ มยฺหํ สวิฏฺฐกํ
อุทกถลจรสฺส ปกฺขิโน
นิจฺจํ อามกมจฺฉโภชิโน
ตสฺสานุกรํ สวิฏฺฐโก
เสวาเลหิ ปลิคุณฺฐิโต มโตติ
วีรกชาตกํ จตุตฺถํ

คงฺเคยฺยชาตกํ
โสภนฺติ มจฺฉา คงฺเคยฺยา อโถ โสภนฺติ ยามุนา



จตุปฺปทายํ ปุริโส นิโคฺรธปริมณฺฑโล
อีสกายตคีโว จ สพฺเพว อติโรจติ
ยํ ปุจฺฉิโต น ตํ อกฺขา อญฺญํ อกฺขาติ ปุจฺฉิโต
อตฺตปฺปสํสโก โปโส นายํ อสฺมาก รุจฺจตีติ
คงฺเคยฺยชาตกํ ปญฺจมํ

กุรุงฺคมิคชาตกํ
อิงฺฆ วทฺธมยํ ปาสํ ฉินฺท ทนฺเตหิ กจฺฉป
อหํ ตถา กริสฺสามิ ยถา เนหิติ ลุทฺทโก
กจฺฉโป ปาวิสี วารึ กุรุงฺโค ปาวิสี วนํ
สตปตฺโต ทุมคฺคมฺหา ทูเร ปุตฺเต อปานยีติ
กุรุงฺคมิคชาตกํ ฉฏฺฐํ

อสฺสกชาตกํ
อยมสฺสกราเชน เทโส วิจริโต มยา
อนุกามยกาเมน ปิเยน ปตินา สห
นเวน สุขทุกฺเขน โปราณํ อปิถิยฺยติ
ตสฺมา อสฺสกรญฺญาว กีโฏ ปิยตโร มมนฺติ
อสฺสกชาตกํ สตฺตมํ





สสสุมารชาตกํ
อลเมเตหิ อมฺเพหิ ชมฺพูหิ ปนเสหิ จ
ยานิ ปารํ สมุทฺทสฺส วรํ มยฺหํ อุทุมฺพโร
มหตี วต เต โพนฺทิ น จ ปญฺญา ตทูปิกา
สสสุมาร วญฺจิโต เมสิ คจฺฉทานิ ยถาสุขนฺติ
สสสุมารชาตกํ อฏฺฐมํ

กกฺกรชาตกํ
ทิฏฺฐา มยา วเน รุกฺขา อสฺสกณฺณา วิเภทกา
น ตานิ เอวํ สกฺกนฺติ ยถา ตฺวํ รุกฺขํ สกฺกสิ
ปุราณกกฺกโร อยํ เภตฺวา ปญฺชรมาคโต
กุสโล วาลปาสานํ อปกฺกมติ ภาสตีติ
กกฺกรชาตกํ นวมํ

กนฺทคลกชาตกํ
อมฺโภ โก นามยํ รุกฺโข สินฺนปตฺโต สกณฺฏโก
ยตฺถ เอกปฺปหาเรน อุตฺตมงฺคํ วิสาฏิตํ
อจาริ วตายํ วิตุทํ วนานิ
กฏฺฐงฺครุกฺเขสุ อสารเกสุ




อถาสทา ขทิรํ ชาตสารํ
ยตฺถพฺภิทา ครุโฬ อุตฺตมงฺคนฺติ
กนฺทคลกชาตกํ ทสมํ
นตํทฬฺหวคฺโค ฉฏฺโฐ

ตสฺสุทฺทานํ
ทฬฺหพนฺธน หํสวโร จ ปุน
วิรูปกฺข สวิฏฺฐก มจฺฉวโร
สกุรุงฺค สอสฺสก อมฺพวโร
ปุน กุกฺกุฏโก ครุเฬน ทส

พีรณตฺถมฺภกวคฺโค
โสมทตฺตชาตกํ
อกาสิ โยคฺคํ ธุวมปฺปมตฺโต
สํวจฺฉรํ พีรณตฺถมฺภกสฺมึ
พฺยากาสิ อญฺญํ ปริสํ วิคยฺห
น นิยฺยโม ตายติ อปฺปปญฺญํ
ทฺวยํ ยาจนโก ตาต โสมทตฺต นิคจฺฉติ



อลาภํ ธนลาภํ วา เอวํ ธมฺมา หิ ยาจนาติ
โสมทตฺตชาตกํ ปฐมํ

อุจฺฉิฏฺฐภตฺตชาตกํ
อญฺโญ อุปริโม วณฺโณ อญฺโญ วณฺโณ จ เหฏฺฐิโม
พฺราหฺมณิ เตฺวว ปุจฺฉามิ กึ เหฏฺฐา กิญฺจ อุปฺปริ
อหํ นโฏสฺมิ ภทฺทนฺเต ภิกฺขโกสฺมิ อิธาคโต
อยํ หิ โกฏฺฐโมติณฺโณ อยํ โส ยํ คเวสสีติ
อุจฺฉิฏฺฐภตฺตชาตกํ ทุติยํ

ภรุราชชาตกํ
อิสีนมนฺตรํ กตฺวา ภรุราชาติ เม สุตํ
อุจฺฉินฺโน สห รฏฺเฐหิ ส ราชา วิภวํ คโต
ตสฺมา หิ ฉนฺทาคมนํ นปฺปสํสนฺติ ปณฺฑิตา
อทุฏฺฐจิตฺโต ภาเสยฺย คิรํ สจฺจูปสญฺหิตนฺติ
ภรุราชชาตกํ ตติยํ

ปุณฺณนทีชาตกํ
ปุณฺณํ นทึ เยน จ เปยฺยมาหุ



ชาตํ ยวํ เยน จ คุยฺหมาหุ
ทูรํ คตํ เยน จ อวฺหยนฺติ
โส ตฺยาภโต หนฺท จ ภุญฺช พฺราหฺมณ
ยโต มํ สรตี ราชา วายสมฺปิ ปเหตเว
หํสา โกญฺจา มยูรา จ อสติเยว ปาปิยาติ
ปุณฺณนทีชาตกํ จตุตฺถํ

กจฺฉปชาตกํ
อวธิ วต อตฺตานํ กจฺฉโปว ปพฺยาหรํ
สุคฺคหิตสฺมึ กฏฺฐสฺมึ วาจาย สกิยา วธิ
เอตมฺปิ ทิสฺวา นรวีรเสฏฺฐ
วาจํ ปมุญฺเจ กุสลํ นาติเวลํ
ปสฺสสิ พหุภาเณน กจฺฉปํ พฺยสนํ คตนฺติ
กจฺฉปชาตกํ ปญฺจมํ

มจฺฉชาตกํ
น มายมคฺคิ ตปติ น สูโล สาธุ ตจฺฉิโต
ยญฺจ มํ มญฺญเต มจฺฉี อญฺญํ โส รติยา คโต



โส มํ ทหติ ราคคฺคิ จิตฺตญฺจูปตเปติ มํ
ชาลิโน มุญฺจถยิรา มํ น กาเม หญฺญเต กฺวจีติ
มจฺฉชาตกํ ฉฏฺฐํ

เสคฺคุชาตกํ
สพฺโพ โลโก อตฺตมโน อโหสิ
อโกวิทา คามธมฺมสฺส เสคฺคุ
โกมาริโก นาม ตวชฺช ธมฺโม
ยํ ตฺวํ คหิตา ปวเน ปโรทสิ
โย ทุกฺขผุฏฺฐาย ภเวยฺย ตาณํ
โส เม ปิตา ทุพฺภิ วเน กโรติ
สา กสฺส กนฺทามิ วนสฺส มชฺเฌ
โย ตายิตา โส สหสา กโรตีติ
เสคฺคุชาตกํ สตฺตมํ

กูฏวาณิชชาตกํ
สฐสฺส สาเฐยฺยมิทํ สุจินฺติตํ
ปจฺโจฑฺฑิตํ ปฏิกูฏสฺส กูฏํ
ผาลํ เจ ขาเทยฺยุํ มูสิกา
กสฺมา กุมารํ กุลลา โน หเรยฺยุํ



กูฏสฺส หิ สนฺติ กูฏกูฏา
ภวติ ปโร นิกติโน นิกตฺยา
เทหิ ปุตฺตนฏฺฐ ผาลนฏฺฐสฺส ผาลํ
มา เต ปุตฺตมหาสิ ผาลนฏฺโฐติ
กูฏวาณิชชาตกํ อฏฺฐมํ

ครหิตชาตกํ
หิรญฺญํ เม สุวณฺณํ เม เอสา รตฺตินฺทิวา กถา
ทุมฺเมธานํ มนุสฺสานํ อริยธมฺมํ อปสฺสตํ
เทฺว เทฺว คหปตโย เคเห เอโก ตตฺถ อมสฺสุโก
ลมฺพตฺถโน เวณิกโต อโถ องฺกิตกณฺณโก
กีโต ธเนน พหุนา โส ตํ วิตุทเต ชนนฺติ
ครหิตชาตกํ นวมํ

ธมฺมทฺธชชาตกํ
สุขํ ชีวิตรูโปสิ รฏฺฐา วิวนมาคโตพ
โส เอกโก อรญฺญสฺมึ รุกฺขมูเล กปโณ วิย ฌายสิ
สุขํ ชีวิตรูโปสฺมิ รฏฺฐา วิวนมาคโต
โส เอกโก อรญฺญสฺมึ รุกฺขมูเล กปโณ วิย ฌายามิ



สตํ ธมฺมํ อนุสฺสรนฺติ
ธมฺมทฺธชชาตกํ ทสมํ
พีรณตฺถมฺภกวคฺโค สตฺตโม

ตสฺสุทฺทานํ
อถ พีรณตฺถมฺภวโร จ นโฏ
กุรุราชวรุตฺตม ปุณฺณนที
พหุภาณิ อคฺคิ ปวเน มูสิกา
สห ลมฺพตฺถโน กปเณน ทส

กาสาววคฺโค
กาสาวชาตกํ
อนิกฺกสาโว กาสาวํ โย วตฺถํ ปริทหิสฺสติ
อเปโต ทมสจฺเจน น โส กาสาวมรหติ
โย จ วนฺตกสาวสฺส สีเลสุ สุสมาหิโต
อุเปโต ทมสจฺเจน ส เว กาสาวมรหตีติ
กาสาวชาตกํ ปฐมํ



จุลฺลนนฺทิยชาตกํ
อิทํ ตทาจริยวโจ ปาราสริโย ยทาพฺรวิ
มา สุ ตฺวํ อกริ ปาปํ ยํ ตฺวํ ปจฺฉา กตนฺตเป
ยานิ กโรติ ปุริโส ตานิ อตฺตนิ ปสฺสติ
กลฺยาณการี กลฺยาณํ ปาปการี จ ปาปกํ
ยาทิสํ วปเต พีชํ ตาทิสํ หรเต ผลนฺติ
จุลฺลนนฺทิยชาตกํ ทุติยํ

ปุฏภตฺตชาตกํ
นเม นมนฺตสฺส ภเช ภชนฺตํ
กิจฺจานุกุพฺพสฺส กเรยฺย กิจฺจํ
นานตฺถกามสฺส กเรยฺย อตฺถํ
อสมฺภชนฺตมฺปิ น สมฺภเชยฺย
จเช จชนฺตํ วนถํ น กยิรา
อเปตจิตฺเตน น สมฺภเชยฺย
ทิโช ทุมํ ขีณผลํว ญตฺวา
อญฺญํ สเมกฺเขยฺย มหา หิ โลโกติ
ปุฏภตฺตชาตกํ ตติยํ




กุมฺภีลชาตกํ
ยสฺเสเต จตุโร ธมฺมา คุณา ปรมภทฺทกา
สจฺจํ ธมฺโม ธิติ จาโค ทิฏฺฐํ โส อติวตฺตติ
ยสฺส เจเต น วิชฺชนฺติ คุณา ปรมภทฺทกา
สจฺจํ ธมฺโม ธิติ จาโค ทิฏฺฐํ โส นาติวตฺตตีติ
กุมฺภีลชาตกํ จตุตฺถํ

ขนฺติวณฺณนชาตกํ
อตฺถิ เม ปุริโส เทว สพฺพกิจฺเจสุ พฺยาวโฏ
ตสฺส เจโกปราธตฺถิ ตตฺถ ตฺวํ กินฺติ มญฺญสิ
อมฺหากํ อตฺถิ ปุริโส เอทิโส อิธ วิชฺชติ
ทุลฺลโภ องฺคสมฺปนฺโน ขนฺติ อสฺมาก รุจฺจตีติ
ขนฺติวณฺณนชาตกํ ปญฺจมํ

โกสิยชาตกํ
กาเล นิกฺขมนา สาธุ นากาเล สาธุ นิกฺขโม
อกาเลน หิ นิกฺขมฺม เอกกมฺปิ พหุชฺชโน
น กิญฺจิ อตฺถํ ชาเตติ ธงฺกเสนาว โกสิยํ
ธีโร วิธิวิธานญฺญู ปเรสํ วิวรานุคู




สพฺพามิตฺเต วสีกตฺวา โกสิโยว สุขี สิยาติ
โกสิยชาตกํ ฉฏฺฐํ

คูถปาณกชาตกํ
สูโร สูเรน สงฺคมฺม วิกฺกนฺเตน ปหารินา
เอหิ นาค นิวตฺตสฺสุ กินฺนุ ภีโต ปลายสิ
ปสฺสนฺตุ องฺคมคธา มม ตุยฺหญฺจ วิกฺกมํ
น ตํ ปาทา วธิสฺสามิ น ทนฺเตหิ น โสณฺฑิยา
มีเฬฺหน ตํ วธิสฺสามิ ปูติ หญฺญตุ ปูตินาติ
คูถปาณกชาตกํ สตฺตมํ

กามนีตชาตกํ
ตโย คิรึ อนฺตรํ กามยามิ
ปญฺจาโล กุรุโย เกกเก จ
ตตุตฺตรึ พฺราหฺมณ กามยามิ
ติกิจฺฉ มํ พฺราหฺมณ กามนีตํ
กณฺหาหิ ทฏฺฐสฺส กโรนฺติ เหเก
อมนุสฺสวิฏฺฐสฺส กโรนฺติ ปณฺฑิตา
น กามนีตสฺส กโรติ โกจิ



โอกฺกนฺตสุกฺกสฺส หิ กา ติกิจฺฉาติ
กามนีตชาตกํ อฏฺฐมํ

ปลายิชาตกํ
คชคฺคเมเฆภิ หยคฺคมาลิภิ
รถูมิชาเตภิ สราภิวสฺสภิ
ธนุคฺคหา วฏฺฏทฬฺหปฺปหาริภิ
ปริวาริตา ตกฺกสิลา สมนฺตโต
อภิธาวถา จุปฺปตถา จ
วิวิธวินทิตา ว ทนฺติภิ
วตฺตตชฺช ตุมุโล โฆโส
ยถา วิชฺชุตา ชลธรสฺส คชฺชโตติ
ปลายิชาตกํ นวมํ

ทุติยปลายิชาตกํ
ธชมปริมิตํ อนนฺตปารํ
ทุปฺปสหํ ธงฺเกหิ สาครมิว
คิริมิว อนิเลน ทุปฺปสโห
ทุปฺปสโห อหมชฺช ตาทิเสน





มา พาลิยํ วิปฺปลปิ น หิสฺส ตาทิสํ
วิทยฺหเส น หิ ลภเส นิเสธกํ
อาสชฺชสิ คชมิว เอกจารินํ
โย ตํ ปทา นฬมิว โปถยิสฺสตีติ
ทุติยปลายิชาตกํ ทสมํ
กาสาววคฺโค อฏฺฐโม

ตสฺสุทฺทานํ
วรวตฺถ วโจ ทุมขีณผลํ
จตุโรธมฺมวรํ ปุริสุตฺตม
ธงฺก มคธา จ ตโยคิริ นาม
คชคฺควโร ธชวเรน ทส

อุปาหนวคฺโค
อุปาหนชาตกํ
ยถาปิ กีตา ปุริสสฺสุปาหนา
สุขสฺส อตฺถาย ทุขํ อุทพฺพเห
ฆมฺมาภิตตฺตา ตลสาว ปีฬิตา
ตสฺเสว ปาเท ปุริสสฺส ขาทเร



เอวเมว โย ทุกฺกุลิโน อนริโย
ตุมฺหากํ วิชฺชญฺจ สุตญฺจ อาทิย
ตเมว โส ตตฺถ สุเตน ขาทติ
อนริโย วุจฺจตุปาหนูปโมติ
อุปาหนชาตกํ ปฐมํ

วีณาถูณชาตกํ
เอกจินฺติโต อยมตฺโถ พาโล อปริณายโก
น หิ ขุชฺเชน วาเมน โภติ สงฺคนฺตุมรหสิ
ปุริสูสภํ มญฺญมานา อหํ ขุชฺชมกามยึ
โสยํ สงฺกุฏิโต เสติ ฉินฺนตนฺติ ยถา วิณาติ
วีณาถูณชาตกํ ทุติยํ

วิกณฺณกชาตกํ
กามํ ยหึ อิจฺฉสิ เตน คจฺฉ
วิทฺโธสิ มมฺมมฺหิ วิกณฺณเกน
หโตสิ ภตฺเตน สวาทิเตน
โลโลว มจฺเฉ อนุพนฺธมาโน
เอวมฺปิ โลกามิสโมปตนฺโต



วิหญฺญติ จิตฺตวสานุวตฺตี
โส หญฺญติ ญาติสขาน มชฺเฌ
มจฺฉานุโค โสริว สสสุมาโรติ
วิกณฺณกชาตกํ ตติยํ

อสิตาภุชาตกํ
ตฺวเมวทานิมกริ ยํ กาโม พฺยคมา ตยิ
โสยํ อปฺปฏิสนฺธิโก ขรา ฉินฺนํว เรนุกํ
อตฺริจฺฉา อติโลเภน อติโลภมเทน จ
เอวํ หายติ อตฺถมฺหา อหํว อสิตาภุยาติ
อสิตาภุชาตกํ จตุตฺถํ

วจฺฉนขชาตกํ
สุขา ฆรา วจฺฉนข สหิรญฺญา สโภชนา
ยตฺถ ภุตฺวา ปิวิตฺวา จ สเยยฺยาสิ อนุสฺสุโก
ฆรา นานีหมานสฺส ฆรา นาภณโต มุสา
ฆรา นาทินฺนทณฺฑสฺส ปเรสํ อนิกุพฺพโต
เอวํ ฉิทฺทํ ทุรภิสมฺภวํ โก ฆรํ ปฏิปชฺชตีติ
วจฺฉนขชาตกํ ปญฺจมํ




พกชาตกํ
ภทฺทโก วตายํ ปกฺขี ทิโช กุมุทสนฺนิโภ
วูปสนฺเตหิ ปกฺเขหิ มนฺทมนฺโทว ฌายติ
นาสฺส สีลํ วิชานาถ อนญฺญาย ปสํสถ
อเมฺห ทิโช น ปาเลติ เตน ปกฺขี น ผนฺทตีติ
พกชาตกํ ฉฏฺฐํ

สาเกตชาตกํ
โก นุ โข ภควา เหตุ เอกจฺเจ อิธ ปุคฺคเล
อตีว หทยํ นิพฺพาติ จิตฺตญฺจาปิ ปสีทติ
ปุพฺเพว สนฺนิวาเสน ปจฺจุปฺปนฺนหิเตน วา
เอวนฺตํ ชายเต เปมํ อุปฺปลํว ยโถทเกติ
สาเกตชาตกํ สตฺตมํ

เอกปทชาตกํ
อิงฺฆ เอกปทํ ตาต อเนกตฺถปทสฺสิตํ
กิญฺจิ สงฺคหิตํ พฺรูหิ เยนตฺเถ สาธเยมเส
ทกฺเขยฺเยกปทํ ตาต อเนกตฺถปทสฺสิตํ
ตญฺจ สีเลน สํยุตฺตํ ขนฺติยา อุปปาทิตํ



อลํ มิตฺเต สุขาเปตุํ อมิตฺตานํ ทุขาย วาติ
เอกปทชาตกํ อฏฺฐมํ

หริตมาตชาตกํ
อาสีวิสมฺปิ มํ สนฺตํ ปวิฏฺฐํ กุมินามุขํ
รุจฺจเต หริตามาตา ยํ มํ ขาทนฺติ มจฺฉกา
วิลุมฺปเตว ปุริโส ยาวสฺส อุปกปฺปติ
ยทา จญฺเญ วิลุมฺปนฺติ โส วิลุตฺโต วิลุมฺปตีติ
หริตมาตชาตกํ นวมํ

มหาปิงฺคลชาตกํ
สพฺโพ ชโน หึสิโต ปิงฺคเลน
ตสฺมึ มเต ปจฺจยํ เวทยนฺติ
ปิโย นุ เต อาสิ อกณฺหเนตฺโต
กสฺมา นุ ตฺวํ โรทสิ ทฺวารปาล
น เม ปิโย อาสิ อกณฺหเนตฺโต
ภายามิ ปจฺจาคมนาย ตสฺส
อิโต คโต หึเสยฺย มจฺจุราชํ
โส หึสิโต อาเนยฺย ปุน อิธ
ทฑฺโฒ วาหสหสฺเสหิ สิตฺโต ฆฏสเตหิ โส



ปริกฺขิตฺตา จ สา ภูมิ มา ภายิ นาคมิสฺสตีติ
มหาปิงฺคลชาตกํ ทสมํ
อุปาหนวคฺโค นวโม

ตสฺสุทฺทานํ
วรุปาหน ขุชฺช วิกณฺณกโก
อสิตาภุย ปญฺจมวจฺฉนโข
ทิช เปมวรุตฺตม เอกปทํ
กุมินามุข ปิงฺคลเกน ทส

สิคาลวคฺโค
สพฺพทาฐิชาตกํ
สิคาโล มานถทฺโธ จ ปริวาเรน อตฺถิโก
ปาปุณิ มหตึ ภูมึ ราชาสิ สพฺพทาฐินํ
เอวเมว มนุสฺเสสุ โย โหติ ปริวารวา
โส หิ ตตฺถ มหา โหติ สิคาโล วิย ทาฐินนฺติ
สพฺพทาฐิชาตกํ ปฐมํ




สุนขชาตกํ
พาโล วตายํ สุนโข โย วรตฺตํ น ขาทติ
พนฺธนา จ ปโมเจยฺย อสิโตว ฆรํ วเช
อฏฺฐิตํ เม มนสฺมึ เม อโถ เม หทเย กตํ
กาลญฺจ ปฏิกงฺขามิ ยาว ปสุปตุชฺชโนติ
สุนขชาตกํ ทุติยํ

คุตฺติลชาตกํ
สตฺตตนฺตึ สุมธุรํ รามเณยฺยํ อวาจยึ
โส มํ รงฺคมฺหิ อเวฺหติ สรณํ เม โหหิ โกสิย
อหํ ตํ สรณํ สมฺม อหมาจริยปูชโก
น ตํ ชยิสฺสติ สิสฺโส สิสฺสมาจริย เชสฺสสีติ
คุตฺติลชาตกํ ตติยํ

วิคติจฺฉชาตกํ
ยํ ปสฺสติ น ตํ อิจฺฉติ ยญฺจ น ปสฺสติ ตํ กิร อิจฺฉติ
มญฺญามิ จิรํ จริสฺสติ น หิ ตํ ลจฺฉติ ยํ โส อิจฺฉติ
ยํ ลภติ น เตน ตุสฺสติ ยํ ปตฺเถติ ลทฺธํ หีเฬติ
อิจฺฉา หิ อนนฺตโคจรา วิคติจฺฉานํ นโม กโรมเสติ
วิคติจฺฉชาตกํ จตุตฺถํ



มูลปริยายชาตกํ
กาโล ฆสติ ภูตานิ สพฺพาเนว สหตฺตนา
โย จ กาลฆโส ภูโต ส ภูตปจนึ ปจิ
พหูนิ นรสีสานิ โลมสานิ พฺรหานิ จ
คีวาสุ ปฏิมุกฺกานิ โกจิ เทเวตฺถ กณฺณวาติ
มูลปริยายชาตกํ ปญฺจมํ

พาโลวาทชาตกํ
หนฺตฺวา ฆตฺวา วธิตฺวา จ เทติ ทานํ อสญฺญโต
อีทิสํ ภตฺตํ ภุญฺชมาโน ส ปาปมุปลิมฺปติ
ปุตฺตทารมฺปิ เจ หนฺตฺวา เทติ ทานํ อสญฺญโต
ภุญฺชมาโนปิ สปฺปญฺโญ น ปาปมุปลิมฺปตีติ
พาโลวาทชาตกํ ฉฏฺฐํ

ปาทญฺชลิชาตกํ
อทฺธา ปาทญฺชลี สพฺเพ ปญฺญาย อติโรจติ
ตถา หิ โอฏฺฐํ ภญฺชติ อุตฺตรึ นูน ปสฺสติ
นายํ ธมฺมํ อธมฺมํ วา อตฺถานตฺถญฺจ พุชฺฌติ



อญฺญตฺร โอฏฺฐนิพฺโภคา นายํ ชานาติ กิญฺจนนฺติ
ปาทญฺชลิชาตกํ สตฺตมํ

กึสุโกปมชาตกํ
สพฺเพหิ กึสุโก ทิฏฺโฐ กิเนฺวตฺถ วิจิกิจฺฉถ
น หิ สพฺเพสุ ฐาเนสุ สารถิ ปริปุจฺฉิโต
เอวํ สพฺเพหิ ญาเณหิ เยสํ ธมฺมา อชานิตา
เต เว ธมฺเมสุ กงฺขนฺติ กึสุกสฺมึว ภาตโรติ
กึสุโกปมชาตกํ อฏฺฐมํ

สาลกชาตกํ
เอกปุตฺตโก ภวิสฺสสิ
ตฺวญฺจ โน เหสฺสสิ อิสฺสโร กุเล
โอโรห ทุมสฺมา สาลก
เอหิ ทานิ ฆรกํ วเชมเส
นนุ มํ สุหทโยติ มญฺญสิ
ยญฺจ มํ หนสิ เวฬุยฏฺฐิยา
ปกฺกมฺพวเน รมามเส
คจฺฉ ตฺวํ ฆรกํ ยถาสุขนฺติ
สาลกชาตกํ นวมํ



กปิชาตกํ
อยํ อิสิ อุปสมสญฺญเม รโต
ส ติฏฺฐติ สิสิรภเยน อทฺธิโต
หนฺท อยํ ปวิสตุมํ อคารกํ
วิเนตุ สีตํ ทรถญฺจ เกวลํ
นายํ อิสิ อุปสมสญฺญเม รโต
กปิ อยํ ทุมฺพรสาขโคจโร
โส ทูสโก โรสโก จาปิ ชมฺโม
สเจ วเช อิมมฺปิ ทูสเย ฆรนฺติ
กปิชาตกํ ทสมํ
สิคาลวคฺโค ทสโม น

ตสฺสุทฺทานํ
อถ ราชา สิคาลวโร สุนโข
ตถา โกสิย อิจฺฉติ กาลฆโส
อถ ทานวโรฏฺฐปิ สารถินา
ปุนมฺปวนญฺจ สิสิรกปิ ทส





วคฺคุทฺทานํ
ทฬฺหญฺจ วคฺคํ อปเรน สนฺถวํ
กลฺยาณวคฺคาสทิโส จ รุหกํ
นตํทฬฺหํ พีรณตฺถมฺภกา ปุน
กาสาวุปาหนสิคาลเกน ทสาติ
ทุกนิปาตํ นิฏฺฐิตํ



ติกนิปาตชาตกํ
สงฺกปฺปวคฺโค
สงฺกปฺปราคชาตกํ
สงฺกปฺปราคโธเตน วิตกฺกนิสิเตน จ
เนวาลงฺกตภเทฺรน น อุสุการกเตน จ
น กณฺณายตมุตฺเตน นปิ โมรุปเสวินา
เตนมฺหิ หทเย วิทฺโธ สพฺพงฺคปริทาหินา
อาเวธญฺจ น ปสฺสามิ ยโต รุหิรมสฺสเว
ยาว อโยนิโส จิตฺตํ สยํ เม ทุกฺขมาภตนฺติ
สงฺกปฺปราคชาตกํ ปฐมํ

ติลมุฏฺฐิชาตกํ
อชฺชาปิ เม ตํ มนสิ ยํ มํ ตฺวํ ติลมุฏฺฐิยา
พาหายํ มํ คเหตฺวาน ลฏฺฐิยา อนุตาลยิ
นนุ ชีวิเต น รมสิ เยนาสิ พฺราหฺมณาคโต
ยํ มํ พาหา คเหตฺวาน ติกฺขตฺตุํ อนุตาลยิ
อริโย อนริยํ กุพฺพํ โย ทณฺเฑน นิเสธติ
สาสนํ ตํ น ตํ เวรํ อิติ นํ ปณฺฑิตา วิทูติ
ติลมุฏฺฐิชาตกํ ทุติยํ




มณิกณฺฐชาตกํ
มมนฺนปานํ วิปุลํ อุฬารํ
อุปฺปชฺชตีมสฺส มณิสฺส เหตุ
ตนฺเต น ทสฺสํ อติยาจโกสิ
น จาปิ เต อสฺสมมาคมิสฺสํ
สุสู ยถา สกฺขรโธตปาณี
ตาเสสิมํ เสลํ ยาจมาโน
ตนฺเต น ทสฺสํ อติยาจโกสิ
น จาปิ เต อสฺสมมาคมิสฺสํ
น ตํ ยาเจ ยสฺส ปิยํ ชิคึเส
เทสฺโส โหติ อติยาจนาย
นาโค มณึ ยาจิโต พฺราหฺมเณน
อทสฺสนํเยว ตทชฺฌคมาติ
มณิกณฺฐชาตกํ ตติยํ

กุณฺฑกกุจฺฉิสินฺธวชาตกํ
ภุตฺวา ติณปริฆาสํ ภุตฺวา อาจามกุณฺฑกํ
เอตํ เต โภชนํ อาสิ กสฺมาทานิ น ภุญฺชสิ
ยตฺถ โปสํ น ชานนฺติ ชาติยา วินเยน วา
ปหุํ ตตฺถ มหาพฺรหฺเม อปิ อาจามกุณฺฑกํ



ตฺวญฺจ โข มํ ปชานาสิ ยาทิสายํ หยุตฺตโม
ชานนฺโต ชานมาคมฺม น เต ภกฺขามิ กุณฺฑกนฺติ
กุณฺฑกกุจฺฉิสินฺธวชาตกํ จตุตฺถํ

สุกชาตกํ
ยาว โส มตฺตมญฺญาสิ โภชนสฺมึ วิหงฺคโม
ตาว อทฺธานมาปาทิ มาตรญฺจ อโปสยิ
ยโต จ โข โส พหุตรํ โภชนํ อชฺฌวาหริ
ตโต ตตฺเถว สํสีทิ อมตฺตญฺญู หิ โส อหุ
ตสฺมา มตฺตญฺญุตา สาธุ โภชนสฺมึ อคิทฺธิตา
อมตฺตญฺญู หิ สีทนฺติ มตฺตญฺญูว น สีทเรติ
สุกชาตกํ ปญฺจมํ

ชรูทปานชาตกํ
ชรูทปานํ ขณมานา วาณิชา อุทกตฺถิกา
อชฺฌคฺคํสุ อโยโลหํ ติปุสีสญฺจ มาณโย
รชตํ ชาตรูปญฺจ มุตฺตา เวฬุริยา พหู
เต จ เตน อสนฺตุฏฺฐา ภิยฺโย ภิยฺโย ขณึสุ เต
ตตฺถปาสีวิโส โฆโร เตชสี เตชสา หนิ





ตสฺมา ขเณ นาติกฺขเณ อติกฺขาตมฺหิ ปาปกํ
ขณเนน ธนํ ลทฺธํ อติกฺขาเตน นาสิตนฺติ
ชรูทปานชาตกํ ฉฏฺฐํ

คามณิจนฺทชาตกํ
นายํ ฆรานํ กุสโล โลโล อยํ วลีมุโข
กตํ กตํ โข ปทูเสยฺย เอวํธมฺมมิทํ กุลํ
นยิทํ จิตฺตวโต โลมํ นายํ อสฺสาสิโก มิโค
สตฺถํ เม ชนสนฺเธน นายํ กิญฺจิ วิชานติ
น มาตรํ ปิตรํ วา ภาตรํ ภคินึ สกํ
ภเรยฺย ตาทิโส โปโส สิฏฺฐํ ทสรเถน เมติ
คามณิจนฺทชาตกํ สตฺตมํ

มนฺธาตุราชชาตกํ
ยาวตา จนฺทิมสุริยา ปริหรนฺติ ทิสา ภนฺติ วิโรจนา
สพฺเพว ทาสา มนฺธาตุ เย ปาณา ปฐวิสฺสิตา
น กหาปณวสฺเสน ติตฺติ กาเมสุ วิชฺชติ
อปฺปสฺสาทา ทุขา กามา อิติ วิญฺญาย ปณฺฑิโต
อปิ ทิพฺเพสุ กาเมสุ รตึ โส นาธิคจฺฉติ



ตณฺหกฺขยรโต โหติ สมฺมาสมฺพุทฺธสาวโกติ
มนฺธาตุราชชาตกํ อฏฺฐมํ

ติริติวจฺฉชาตกํ
นยิมสฺส วิชฺชามยมตฺถิ กิญฺจิ
น พนฺธโว โน ปน เต สหาโย
อถ เกน วณฺเณน ติรีติวจฺโฉ
เตทณฺฑิโก ภุญฺชติ อคฺคปิณฺฑํ
อาปาสุ เม ยุทฺธปราชิตสฺส
เอกสฺส กตฺวา วิวนสฺมิ โฆเร
ปสารยิ กิจฺฉคตสฺส ปาณึ
เตนุทฺธตารึ ทุขสมฺปเรโต
เอตสฺส กิจฺเฉน อิธานุปตฺโต
เวยฺยาสิโน วีสย ชีวโลเก
ลาภารโห ตาต ติรีติวจฺโฉ
เทถสฺส โภคํ ยชิตญฺจ ยญฺญนฺติ
ติริติวจฺฉชาตกํ นวมํ





ทูตชาตกํ
ยสฺสตฺถา ทูรมายนฺติ อมิตฺตมปิ ยาจิตุํ
ตสฺสูทรสฺสหํ ทูโต มา เม กุชฺฌ รเถสภ
ยสฺส ทิวา จ รตฺโต จ วสมายนฺติ มาณวา
ตสฺสูทรสฺสหํ ทูโต มา เม กุชฺฌ รเถสภ
ททามิ เต พฺราหฺมณ โรหิณีนํ
ควํ สหสฺสํ สห ปุงฺคเวน
ทูโต หิ ทูตสฺส กถํ น ทชฺชํ
มยมฺปิ ตสฺเสว ภวาม ทูตาติ
ทูตชาตกํ ทสมํ
สงฺกปฺปวคฺโค ปฐโม

ตสฺสุทฺทานํ
อุสุการวโร ติลมุฏฺฐิ มณิ
หยราช วิหงฺคม อาสีวิโส
ชนสนฺธ กหาปณวสฺส ปุน
ติริติ ปุน ทูตาวเรน ทส




ปทุมวคฺโค
ปทุมชาตกํ
ยถา เกสา จ มสฺสุ จ ฉินฺนํ ฉินฺนํ วิรูหติ
เอวํ รูหตุ เต นาสา ปทุมํ เทหิ ยาจิโต
ยถา สารทิกํ วีชํ เขตฺเต วุตฺตํ วิรูหติ
เอวํ รูหตุ เต นาสา ปทุมํ เทหิ ยาจิโต
อุโภปิ วิลปนฺเตเต อปิ ปทฺมานิ ทสฺสติ
วชฺชุํ วา เต น วา วชฺชุํ นตฺถิ นาสาย รูหนา
เทหิ สมฺม ปทุมานิ ปทฺมา เม เทหิ ยาจิโตติ
ปทุมชาตกํ ปฐมํ

มุทุปาณิชาตกํ
ปาณิ เจ มุทุโก จสฺส นาโค จสฺส สุการิโต
อนฺธกาโร จ วสฺเสยฺย อถ นูน ตทา สิยา
อนลา มุทุสมฺภาสา ทุปฺปูรา ตา นทีสมา
สีทนฺติ นํ วิทิตฺวาน อารกา ปริวชฺชเย
ยํ เอตา อุปเสวนฺติ ฉนฺทสา วา ธเนน วา
ชาตเวโทว สณฺฐานํ ขิปฺปํ อนุทหนฺติ นนฺติ
มุทุปาณิชาตกํ ทุติยํ



จุลฺลปโลภนชาตกํ
อภิชฺชมาเน วาริสฺมึ สยํ อาคมฺม อิทฺธิยา
มิสฺสีภาวิตฺถิยา คนฺตฺวา สํสีทสิ มหณฺณเว
อาวฏฺฏนี มหามายา พฺรหฺมจริยวิโกปนา
สีทนฺติ นํ วิทิตฺวาน อารกา ปริวชฺชเย
ยํ เอตา อุปเสวนฺติ ฉนฺทสา วา ธเนน วา
ชาตเวโทว สณฺฐานํ ขิปฺปํ อนุทหนฺติ นนฺติ
จุลฺลปโลภนชาตกํ ตติยํ

มหาปนาทชาตกํ
ปนาโท นาม โส ราชา ยสฺส ยูโป สุวณฺณิโย
ติริยํ โสฬสุพฺเพโธ อุจฺจมาหุ สหสฺสธา
สหสฺสกณฺโฑ สตเคณฺฑุ ธชาลุ หริตามโย
อนจฺจุํ ตตฺถ คนฺธพฺพา ฉ สหสฺสานิ สตฺตธา
เอวเมตํ ตทา อาสิ ยถา ภาสสิ ภทฺทชิ
สกฺโก อหํ ตทา อาสึ เวยฺยาวจฺจกโร ตวาติ
มหาปนาทชาตกํ จตุตฺถํ

ขุรปฺปชาตกํ
ทิสฺวา ขุรปฺเป ธนุเวคนุนฺเน



ขคฺเค คหิเต ติขิเณ เตลโธเต
ตสฺมึ ภยสฺมึ มรเณ วิรูเฬฺห
กสฺมา นุ เต นาหุ ฉมฺภิตตฺตํ
ทิสฺวา ขุรปฺเป ธนุเวคนุนฺเน
ขคฺเค คหิเต ติขิเณ เตลโธเต
ตสฺมึ ภยสฺมึ มรเณ วิรูเฬฺห
เวทํ อลตฺถํ วิปุลํ อุฬารํ
โส เวทชาโต อชฺฌภวึ อมิตฺเต
ปุพฺเพว เม ชีวิตมาสิ จตฺตํ
น หิ ชีวิเต อาลยํ กุพฺพมาโน
สูโร กยิรา สูรกิจฺจํ กทาจีติ
ขุรปฺปชาตกํ ปญฺจมํ

วาตคฺคสินฺธวชาตกํ
เยนาสิ กีสิยา ปณฺฑุ เยน ภตฺตํ น รุจฺจติ
อยํ โส อาคโต ภตฺโต กสฺมาทานิ ปลายสิ
นุโข ปนาทิเกเนว สนฺถโว นาม ชายติ
ยโส หายติ อิตฺถีนํ ตสฺมา ตาต ปลายิหํ
ยสสฺสินํ กุเล ชาตํ อาภตํ ยา น อิจฺฉติ




โสจตี จิรรตฺตาย วาตคฺคมิว คทฺรภีติ
วาตคฺคสินฺธวชาตกํ ฉฏฺฐํ

สุวณฺณกกฺกฏกชาตกํ
สิงฺคี มิโค อายตจกฺขุเนตฺโต
อฏฺฐิตฺตโจ วาริสโย อโลโม
เตนาภิภูโต กปณํ รุทามิ
มาเหว มํ ปาณสมํ ชเหยฺย
อยฺย น ตํ ชหิสฺสามิ กุญฺชรํ สฏฺฐิหายนํ
ปฐพฺยา จาตุรนฺตาย สุปฺปิโย โหสิ เม ตุวํ
เย กุฬีรา สมุทฺทสฺมึ คงฺคาย ยมุนาย จ
เตสํ ตฺวํ วาริโช เสฏฺโฐ มุญฺจ โรทนฺติยา ปตินฺติ
สุวณฺณกกฺกฏกชาตกํ สตฺตมํ

อารามทูสกชาตกํ
โยเมสญฺจ สเมตานํ อหุวา เสฏฺฐสมฺมโต
ตสฺสายํ เอทิสี ปญฺญา กิเมว อิตรา ปชา
เอวเมว ตุวํ พฺรหฺเม อนญฺญาย วินินฺทสิ
กถํ หิ มูลํ อทิสฺวา รุกฺขํ ชญฺญา ปติฏฺฐิตํ




นาหํ ตุเมฺห วินินฺทามิ เย เจตฺถ วานรา วเน
วิสฺสเสโน จ คารโยฺห ยสฺสตฺถา รุกฺขโรปกาติ
อารามทูสกชาตกํ อฏฺฐมํ

สุชาตาชาตกํ
นหิ วณฺเณน สมฺปนฺนา มญฺชุกา ปิยทสฺสนา
ขรวาจา ปิยา โหนฺติ อสฺมึ โลเก ปรมฺหิ จ
นนุ ปสฺสสิมํ กาฬึ ทุพฺพณฺณํ ติลกาหตํ
โกกิลํ สณฺหวาเจน พหูนํ ปาณินํ ปิยํ
ตสฺมา สขิลวาจสฺส มนฺตภาณี อนุทฺธโต
อตฺถํ ธมฺมญฺจ ทีเปติ มธุรนฺตสฺส ภาสิตนฺติ
สุชาตาชาตกํ นวมํ

อุลูกชาตกํ
สพฺเพหิ กิร ญาตีหิ โกสิโย อิสฺสโร กโต
สเจ ญาตีหิ อนุญฺญาโต ภเณยฺยาหํ เอกวาจิกํ
ภณ สมฺม อนุญฺญาโต อตฺถํ ธมฺมญฺจ เกวลํ
สนฺติ หิ ทหรา ปกฺขี ปญฺญวนฺโต ชุตินฺธรา
น เม รุจฺจติ ภทฺทํ โว อุลูกสฺสาภิเสจนํ




อกฺกุทฺธสฺส มุขํ ปสฺส กถํ กุทฺโธ กริสฺสตีติ
อุลูกชาตกํ ทสมํ
ปทุมวคฺโค ทุติโย

ตสฺสุทฺทานํ
ปทุมุตฺตม นาคสิริวฺหยโน
สมหณฺณว ยูป ขุรปฺปวโร
อถ ภทฺทลี กุญฺชร รุกฺข ปุน
ขรวาจ อุลูกวเรน ทส

อุทปานทูสกวคฺโค
อุทปานทูสกชาตกํ
อารญฺญกสฺส อิสิโน จิรํ รตฺตํ ตปสฺสิโน
กิจฺฉากตํ อุทปานํ กถํ สมฺม อปาหสิ
เอส ธมฺโม สิคาลานํ ยํ ปิวิตฺวา โอหทามเส
ปิตุปิตามหํ ธมฺโม น ตํ อุชฺฌาตุมรหสิ
เยสํ โว เอทิโส ธมฺโม อธมฺโม ปน กีทิโส
มา โว ธมฺมํ อธมฺมํ วา อทฺทสาม กุทาจนนฺติ
อุทปานทูสกชาตกํ ปฐมํ



พฺยคฺฆชาตกํ
เยน มิตฺเตน สํสคฺคา โยคกฺเขโม วิหียติ
ปุพฺเพวชฺฌาภวนฺตสฺส รกฺเข อกฺขึว ปณฺฑิโต
เยน มิตฺเตน สํสคฺคา โยคกฺเขโม ปวฑฺฒติ
กเรยฺยตฺตสมํ วุตฺตึ สพฺพกิจฺเจสุ ปณฺฑิโต
เอถ พฺยคฺฆา นิวตฺตโวฺห ปจฺจุเปถ มหาวนํ
มา โน วนํ ฉินฺทิ นิพฺยคฺฆํ พฺยคฺฆา มาเหสุ นิพฺพนาติ
พฺยคฺฆชาตกํ ทุติยํ

กจฺฉปชาตกํ
โก นุ วฑฺฒิตภตฺโตว ปูรหตฺโถว พฺราหฺมโณ
กหนฺนุ ภิกฺขํ อจริ กํ สทฺธํ อุปสงฺกมิ
อหํ กปิสฺมิ ทุมฺเมโธ อนามาสานิ อามสึ
ตฺวํ มํ โมจย ภทฺทนฺเต มุตฺโต คจฺเฉยฺย ปพฺพตํ
กจฺฉปา กสฺสปา โหนฺติ โกณฺฑญฺญา โหนฺติ มกฺกฏา
มุญฺจ กสฺสป โกณฺฑญฺญํ กตํ เมถุนกํ ตยาติ
กจฺฉปชาตกํ ตติยํ

โลลชาตกํ
กายํ พลากา สิขินี โจรี ลงฺฆีปิตามหา




โอรํ พลาเก อาคจฺฉ จณฺโฑ เม วายโส สขา
นาหํ พลากา สิขินี อหํ โลลสฺมิ วายโส
อกตฺวา วจนํ ตุยฺหํ ปสฺส ลูโนสฺมิ อาคโต
ปุน ปาปชฺชสี สมฺม สีลํ หิ ตว ตาทิสํ
นหิ มานุสิกา โภคา สุภุญฺชา โหนฺติ ปกฺขินาติ
โลลชาตกํ จตุตฺถํ

รุจิรชาตกํ
กายํ พลากา รุจิรา กากนิณฺฑสฺมิ มจฺฉติ
จณฺโฑ กาโก สขา มยฺหํ ยสฺส เจตํ กุลาวกํ
นนุ มํ สมฺม ชานาสิ ทิช สามกโภชนํ
อกตฺวา วจนํ ตุยฺหํ ปสฺส ลูโนสฺมิ อาคโต
ปุน ปาปชฺชสี สมฺม สีลํ หิ ตว ตาทิสํ
นหิ มานุสิกา โภคา สุภุญฺชา โหนฺติ ปกฺขินาติ
รุจิรชาตกํ ปญฺจมํ

กุรุธมฺมชาตกํ
ตว สทฺธญฺจ สีลญฺจ วิทิตฺวาน ชนาธิป
วณฺณํ อญฺชนวณฺเณน กาลิงฺคสฺมึ วินิมฺหเส




อนฺนภจฺจา จ ภจฺจา จ โยธ อุทฺทิสฺส คจฺฉติ
สพฺเพเต อปฺปฏิกฺขิปฺปา ปุพฺพาจริยวโจ อิทํ
ททามิ โว พฺราหฺมณา นาคเมตํ
ราชารหํ ราชโภคํ ยสสฺสินํ
อลงฺกตํ เหมชาลาภิฉนฺนํ
สสารถี คจฺฉถ เยนกามนฺติ
กุรุธมฺมชาตกํ ฉฏฺฐํ

โรมชาตกํ
วสฺสานิ ปญฺญาส สมาธิกานิ
วาสิมฺหิ เสลสฺส คุหาย โรมก
อสงฺกมานา อภินิพฺพุตจิตฺตา
หตฺถตฺถมายนฺติ มมณฺฑชา ปุเร
เตทานิ วงฺกงฺค กิมตฺถมุสฺสุกฺกา
ภชนฺติ อญฺญํ คิริกนฺทรํ ทิชา
นนุ น มญฺญนฺติ มมํ ยถา ปุเร
จิรมฺปวุฏฺฐา อถวา น เต อิเม
ชานาม ตํ น มยํ สมฺมุฬฺหา
เสฺวว ตฺวํ เต มยมสฺม นญฺเญ




จิตฺตญฺจ เต อสฺมิ ชเน ปทุฏฺฐํ
อาชีวก เตน ตํ อุตฺตสามาติ
โรมชาตกํ สตฺตมํ

มหิสชาตกํ
กิมตฺถมภิสนฺธาย ลหุจิตฺตสฺส ทุพฺภิโน
สพฺพกามทุหสฺเสว อิมํ ทุกฺขํ ติติกฺขสิ
สิงฺเคน นีหราเสตํ ปทสาว อธิฏฺฐห
ภิยฺโย พาลา ปกุฏฺเฏยฺยุํ โน จสฺส ปฏิเสธโก
มเมวายํ มญฺญมาโน อญฺญํเปวํ กริสฺสติ
เต นํ ตตฺถ วธิสฺสนฺติ สา เม มุตฺติ ภวิสฺสตีติ
มหิสชาตกํ อฏฺฐมํ

สตปตฺตชาตกํ
ยถา มาณวโก ปนฺเถ สิคาลึ วนโคจรึ
อตฺถกามํ ปเวเทนฺติ อนตฺถกามาติ มญฺญติ
อนตฺถกามํ สตปตฺตํ อตฺถกาโมติ มญฺญติ
เอวเมว อิเธกจฺโจ ปุคฺคโล โหติ ตาทิโส
หิเตภิ วจนํ วุตฺโต ปฏิคฺคณฺหติ วามโต





เย จ โข นํ ปสํสนฺติ ภยา อุกฺกํสยนฺติ วา
ตญฺหิ โส มญฺญเต มิตฺตํ สตปตฺตํว มาณโวติ
สตปตฺตชาตกํ นวมํ

ปูฏทูสกชาตกํ
อทฺธา หิ นูน มิคราชา ปูฏกมฺมสฺส โกวิโท
ตถาหิ ปูฏํ ทูเสติ อญฺญํ นูน กริสฺสติ
น เม ปิตา วา มาตา วา ปูฏกมฺมสฺส โกวิทา
กตํ กตํ โข ทูเสม เอวํ ธมฺมมิทํ กุลํ
เยสํ โว เอทิโส ธมฺโม อธมฺโม ปน กีทิโส
มา โว ธมฺมํ อธมฺมํ วา อทฺทสาม กุทาจนนฺติ
ปูฏทูสกชาตกํ ทสมํ
อุทปานวคฺโค ตติโย

ตสฺสุทฺทานํ
อุทปานวรํ วนพฺยคฺฆ กปิ
สิขินี จ พลากรุจิรวโร
สุชนาธิป โรมก ทูส ปุน
สตปตฺตวโร ปูฏกมฺม ทส




อพฺภนฺตรวคฺโค
อพฺภนฺตรชาตกํ
อพฺภนฺตโร นาม ทุโม ยสฺส ทิพฺยมิทํ ผลํ
ภุตฺวา โทหฬินี นารี จกฺกวตฺตึ วิชายติ
ตฺวมฺปิ ภทฺเท มเหสีสิ สา จาปิ ปติโน ปิยา
อาหริสฺสติ เต ราชา อิทํ อพฺภนฺตรํ ผลํ
ภตฺตุรตฺเถ ปรกฺกนฺโต ยํ ฐานมธิคจฺฉติ
สูโร อตฺตปริจฺจาคี ลภมาโน ภวามหนฺติ
อพฺภนฺตรชาตกํ ปฐมํ

เสยฺยชาตกํ
เสยฺยํโส เสยฺยโส โหติ โย เสยฺยมุปเสวติ
เอเกน สนฺธึ กตฺวาน สตํ วชฺเฌ อโมจยึ
ตสฺมา สพฺเพน โลเกน สนฺธึ กตฺวาน เอกโก
เปจฺจ สคฺคํ นิคจฺเฉยฺย อิทํ สุณาถ กาสิยา
อิทํ วตฺวา มหาราชา กํโส พาราณสิคฺคโห
ธนน ตุณฺฑิญฺจ นิกฺขิปฺป สญฺญมํ อชฺฌุปาคมีติ
เสยฺยชาตกํ ทุติยํ



วฑฺฒกีสูกรชาตกํ
วรํ วรํ ตฺวํ นิหนํ ปุเร จริ
อสฺมึ ปเทเส อภิภุยฺย สูกเร
โสทานิ เอโก พฺยคฺฆ ปคมฺม ฌายสิ
พลนฺนุ เต พฺยคฺฆ น จชฺช วิชฺชติ
อิมสฺสุตา ยนฺติ ทิโสทิสํ ปุเร
ภยทฺธิตา เลณคเวสิโน ปุถู
เตทานิ สงฺคมฺม วสนฺติ เอกโต
ยตฺถฏฺฐิตา ทุปฺปสหชฺชิเม มยา
นมตฺถุ สงฺฆาน สมาคตานํ
ทิสฺวา สยํ สํขฺย วทามิ อพฺภุตํ
พฺยคฺฆํ มิคา ยตฺถ ชินึสุ ทาฐิโน
สามคฺคิยา ทาฐพเลสุ มุจฺจเรติ
วฑฺฒกีสูกรชาตกํ ตติยํ

สิริชาตกํ
ยํ อุสฺสุกฺกา สงฺฆรนฺติ อลกฺขิกา พหุํ ธนํ
สิปฺปวนฺโต อสิปฺปา วา ลกฺขิกา ตานิ ภุญฺชเร




สพฺพตฺถ กตปุญฺญสฺส อติจฺจญฺเญว ปาณิโน
อุปฺปชฺชนฺติ พหู โภคา อปิ นายตเนสุปิ
กุกฺกุโฏ มณโย ทณฺโฑ ถิโย จ ปุญฺญลกฺขณา
อุปฺปชฺชนฺติ อปาปสฺส กตปุญฺญสฺส ชนฺตุโนติ
สิริชาตกํ จตุตฺถํ

มณิสูกรชาตกํ
ทริยา สตฺต วสฺสานิ ตึสมตฺตา วสามเส
หญฺญาม มณิโน อาภํ อิติ โน มนฺติตํ อหุ
ยาวตา มณิ ฆํสาม ภิยฺโย โวทายเต มณิ
อิทญฺจิทานิ ปุจฺฉาม กึ กิจฺจํ อิธ มญฺญสิ
อยํ มณิ เวฬุริโย อกาโจ วิมโล สุโภ
นาสฺส สกฺกา สิรึ หนฺตุํ อปกฺกมถ สูกราติ
มณิสูกรชาตกํ ปญฺจมํ

สาลุกชาตกํ
มา สาลุกสฺส ปิหยิ อาตุรนฺนานิ ภุญฺชติ
อปฺโปสฺสุกฺโก ภุสํ ขาท เอตํ ทีฆายุลกฺขณํ
อิทานิ โส อิธาคนฺตฺวา อติถิ ยุตฺตเสวโก
อถ ทกฺขสิ สาลุกํ สยนฺตํ มูสลุตฺตรํ



วิกนฺตํ สูกรํ ทิสฺวา สยนฺตํ มูสลุตฺตรํ
ชรคฺควา อจินฺเตสุํ วรมฺหากํ ภุสามิวาติ
สาลุกชาตกํ ฉฏฺฐํ

ลาภครหิกชาตกํ
นานุมฺมตฺโต นาปิสุโณ นานโฏ นากุตูหโล
มุเฬฺหสุ ลภเต ลาภํ เอสา เต อนุสาสนี
ธิรตฺถุ ตํ ยสลาภํ ธนลาภญฺจ พฺราหฺมณ
ยา วุตฺติ วินิปาเตน อธมฺมจริยาย วา
อปิ เจ ปตฺตมาทาย อนาคาโร ปริพฺพเช
เอสาว ชีวิกา เสยฺโย ยา จาธมฺเมน เอสนาติ
ลาภครหิกชาตกํ สตฺตมํ

มจฺฉทานชาตกํ
อคฺฆนฺติ มจฺฉา อธิกํ สหสฺสํ
น โส อตฺถิ โย อิมํ สทฺทเหยฺย
มยฺหญฺจ อสฺสู อิธ สตฺต มาสา
อหมฺปิ ตํ มจฺฉทานํ กิเณยฺยํ
มจฺฉานํ โภชนํ ทตฺวา มม ทกฺขิณมาทิสิ
ตํ ทกฺขิณํ สรนฺติยา กตํ อปจิตึ ตยา




ปทุฏฺฐจิตฺตสฺส น ผาติ โหติ
น จาปิ นํ เทวตา ปูชยนฺติ
โย ภาตรํ เปตฺติกํ สาปเตยฺยํ
อวญฺจยี ทุกฺกฏกมฺมการีติ
มจฺฉทานชาตกํ อฏฺฐมํ

นานาฉนฺทชาตกํ
นานาฉนฺทา มหาราช เอกาคาเร วสามเส
อหํ คามวรํ อิจฺเฉ พฺราหฺมณี จ ควํ สตํ
ปุตฺโต อาชญฺญกํ รถํ กญฺญา จ มณิกุณฺฑลํ
ยา เจสา ปุณฺณกา ชมฺมี อุทุกฺขลํ อภิกงฺขติ
พฺราหฺมณสฺส คามวรํ พฺราหฺมณิยา ควํ สตํ
ปุตฺตสฺส อาชญฺญรถํ กญฺญาย มณิกุณฺฑลํ
ยญฺเจตํ ปุณฺณกํ ชมฺมึ ปฏิปาเทถุทุกฺขลนฺติ
นานาฉนฺทชาตกํ นวมํ

สีลวีมํสชาตกํ
สีลํ กิเรว กลฺยาณํ สีลํ โลเก อนุตฺตรํ
ปสฺส โฆรวิโส นาโค สีลวาติ น หญฺญติ
โสหํ สีลํ สมาทิสฺสํ โลเก อนุมตํ สิวํ



อริยวุตฺติสมาจาโร เยน วุจฺจติ สีลวา
ญาตีนญฺจ ปิโย โหติ มิตฺเตสุ จ วิโรจติ
กายสฺส เภทา สุคตึ อุปปชฺชติ สีลวาติ
สีลวีมํสชาตกํ ทสมํ
อพฺภนฺตรวคฺโค จตุตฺโถ

ตสฺสุทฺทานํ
ทุม กํส วรุตฺตมพฺยคฺฆมิคา
มณโย มณิ สาลุกมวฺหยโน
อนุสาสนิโย ปิจ มจฺฉวโร
มณิกุณฺฑลเกน กิเรน ทส

กุมฺภวคฺโค
ภทฺรฆฏเภทกชาตกํ
สพฺพกามททํ กุมฺภํ กูฏํ ลทฺธาน ธุตฺตโก
ยาว นํ อนุปาเลติ ตาว โส สุขเมธติ
ยทา มตฺโต จ ทิตฺโต จ ปมาทา กุมฺภมพฺภิทา
ตโต นคฺโค จ โปตฺโถ จ ปจฺฉา พาโล วิหญฺญติ
เอวเมว ธนํ ลทฺธา ปมตฺโต ปริภุญฺชติ



ปจฺฉา ตปติ ทุมฺเมโธ กูฏํ ภิตฺวาว ธุตฺตโกติ
ภทฺรฆฏเภทกชาตกํ ปฐมํ

สุปตฺตชาตกํ
พาราณสฺยํ มหาราช กากราชา นิวาสโก
อสีติยา สหสฺเสหิ สุปตฺโต ปริวาริโต
ตสฺส โทหฬินี ภริยา สุปสฺสา ภกฺขิตุมิจฺฉติ
รญฺโญ มหานเส ปกฺกํ ปจฺจคฺฆํ ราชโภชนํ
เตสาหํ ปหิโต ทูโต รญฺโญ จมฺหิ อิธาคโต
ภตฺตุ อปจิตึ กุมฺมิ นาสายมกรํ วณนฺติ
สุปตฺตชาตกํ ทุติยํ

กายนิพฺพินฺทชาตกํ
ผุฏฺฐสฺส เม อญฺญตเรน พฺยาธินา
โรเคน พาฬฺหํ ทุขิตสฺส รุปฺปโต
ปริสุสฺสติ ขิปฺปมิทํ กเฬวรํ
ปุปฺผํ ยถา ปํสุนิ อาตเป กตํ
อชญฺญํ ชญฺญสงฺขาตํ อสุจึ สุจิสมฺมตํ
นานากุณปปริปูรํ ชญฺญรูปํ อปสฺสโต




ธิรตฺถุมํ อาตุรํ ปูติกายํ
ชิคุจฺฉิยํ อสุจึ พฺยาธิธมฺมํ
ยตฺถปฺปมตฺตา อธิมุจฺฉิตา ปชา
หาเปนฺติ มคฺคํ สุคตูปปตฺติยาติ
กายนิพฺพินฺทชาตกํ ตติยํ

ชมฺพูขาทกชาตกํ
โกยํ พินฺทุสฺสโร วคฺคุ สรวนฺตานมุตฺตโม
อจฺจุโต ชมฺพุสาขาย โมรจฺฉาโปว กุชฺชติ
กุลปุตฺโต ปชานาติ กุลปุตฺตํ ปสํสิตุํ
พฺยคฺฆจฺฉาปสทิสวณฺณ ภุญฺช สมฺม ททามิ เต
จิรสฺสํ วต ปสฺสามิ มุสาวาที สมาคเต
วนฺตาทํ กุณปาทญฺจ อญฺญมญฺญํ ปสํสเกติ
ชมฺพูขาทกชาตกํ จตุตฺถํ

อนฺตชาตกํ
อุสภสฺเสว เต ขนฺโธ สีหสฺเสว วิชมฺภิตํ
มิคราช นโม ตยตฺถุ อปิ กิญฺจิ ลภามเส
กุลปุตฺโต ปชานาติ กุลปุตฺตํ ปสํสิตุํ
มยูรคีวสงฺกาส อิโต ปริยาหิ วายส



มิคานํ โกฏฺฐโก อนฺโต ปกฺขีนํ ปน วายโส
เอรณฺโฑ อนฺโต รุกฺขานํ ตโย อนฺตา สมาคตาติ
อนฺตชาตกํ ปญฺจมํ

สมุทฺทชาตกํ
โก นฺวายํ โลณโตยสฺมึ สมนฺตา ปริธาวติ
มจฺเฉ มกเร จ วาเรติ อูมีสุ จ วิหญฺญติ
อนนฺตปายี สกุโณ อติตฺโตติ ทิสา สุโต
สมุทฺทํ ปาตุมิจฺฉามิ สาครํ สริตปฺปตึ
โสยํ หายตี เจว ปูรเตว มโหทธิ
นาสฺส นายติ ปีตนฺโต อเปยฺโย กิร สาคโรติ
สมุทฺทชาตกํ ฉฏฺฐํ

กามวิลาปชาตกํ
อุจฺเจ สกุณ เฑมาน ปตฺตยาน วิหงฺคม
วชฺชาสิ โข ตฺวํ วามูรุํ จิรํ โข สา กริสฺสติ
อิทํ โข สา น ชานาติ อสึ สตฺติญฺจ โอฑฺฑิตํ
สา จณฺฑี กาหตี โกธํ ตํ เม ตปฺปติ โน อิธ



เอส อุปฺปลสนฺนาโห นิกฺขญฺจุสฺสีสเก กตํ
กาสิกญฺจ มุทุํ วตฺถํ ตปฺเปตุ ธนกามิยาติ
กามวิลาปชาตกํ สตฺตมํ

อุทุมฺพรชาตกํ
อุทุมฺพรา จิเม ปกฺกา นิโคฺรธา จ กปิตฺถนา
เอหิ นิกฺขมฺม ภุญฺชสฺสุ กึ ชิฆจฺฉาย มิยฺยสิ
เอวํ โส สุหิโต โหติ โย วุฑฺฒมปจายติ
ยถาหมชฺช สุหิโต ทุมปกฺกานิ มาสิโต
ยํ วเนโช วเนชสฺส วญฺเจยฺย กปิโน กปิ
ทหโรปิ น สทฺเธยฺย นหิ ชิณฺโณ ชรากปีติ
อุทุมฺพรชาตกํ อฏฺฐมํ

โกมาริยปุตฺตชาตกํ
ปุเร ตุวํ สีลวตํ สกาเส
โอกฺกนฺทิกํ กีฬสิ อสฺสมมฺหิ
กโรหเร มกฺกฏิยานิ มกฺกฏ
น ตํ มยํ สีลวตํ รมาม




สุตา หิ มยฺหํ ปรมา วิสุทฺธิ
โกมาริยปุตฺตสฺส พหุสฺสุตสฺส
มาทานิ มํ มญฺญิ ตุวํ ยถา ปุเรฐ
ฌานาภิยุตฺตา วิหราม อาวุโส
สเจปิ เสลสฺมิ วเปยฺย พีชํ
เทโว จ วสฺเส น หิ ตํ วิรูเฬฺห
สุตา หิ เต สา ปรมา วิสุทฺธิ
อารา ตุวํ มกฺกฏ ฌานภูมฺยาติ
โกมาริยปุตฺตชาตกํ นวมํ

พกชาตกํ
ปรปาณฆาเต ชีวนฺโต มํสโลหิตโภชโน
พโก วตํ สมาทาย อุปปชฺชิ อุโปสถํ
ตสฺส สกฺโก วตญฺญาย อชรูเปนุปาคมิ
วีตตโป อชฺฌปตฺโต ภญฺชิ โลหิตโป ตปํ
เอวเมว อิเธกจฺโจ สมาทานสฺมิ ทุพฺพโล
ลหุํ กโรติ อตฺตานํ พโกว อชการณาติ
พกชาตกํ ทสมํ
กุมฺภวคฺโค ปญฺจโม




ตสฺสุทฺทานํ
วรกุมฺภ สุปตฺตสิริวฺหยโน
สุจิสมฺมต พินฺทุสฺสโร จุสโภ
สริตํปติ จณฺฑี ชรากปินา
อถ มกฺกฏิยา วกเกน ทสาติ

วคฺคุทฺทานํ
สงฺกปฺโป ปทุโม เจว อุทปาเนน ตติยํ
อพฺภนฺตรํ ฆฏเภทํ ติกนิปาตมฺหิลงฺกตํ
ติกนิปาตํ นิฏฺฐิตํ




จตุกฺกนิปาตชาตกํ
กาลิงฺควคฺโค
จุลฺลกาลิงฺคชาตกํ
วิวรถ อิมาสํ ทฺวารํ นครนฺตํ ปวีสิตุํ
อรุณราชสฺส สีเหน สุสิฏฺเฐน สุรกฺขิตํ นนฺทิเสเนน
ชโย กาลิงฺคานํ อสยฺหสาหินํ
ปราชโย อชโย อสฺสกานํ
อิจฺเจวํ เต ภาสิตํ พฺรหฺมจาริ
น อุชุภูตา วิตถํ ภณนฺติ
เทวา มุสาวาทมุปาติวตฺตา
สจฺจํ ตถํ ปรมํ กรํ นุ สกฺก
ตนฺเต มุสา ภาสิตํ เทวราช
กึ วา ปฏิจฺจ มฆวา มหินฺท
นนุ เต สุตํ พฺราหฺมณ ภญฺญมาเน
เทวา น อิสฺสนฺติ ปุริสปรกฺกมสฺส
ทโม สมาธิ มนโส อเภชฺโช





อพฺยตฺตตา นิกฺกมนญฺจ กาเล
ทฬฺหญฺจ วิริยํ ปุริสปรกฺกโม จ
เตเนว อาสิ วิชโย อสฺสกานนฺติ
จุลฺลกาลิงฺคชาตกํ ปฐมํ

มหาอสฺสาโรหชาตกํ
อเทยฺเยสุ ททํ ทานํ เทยฺเยสุ นปฺปเวจฺฉติ
อาปาสุ พฺยสนํ ปตฺโต สหายํ นาธิคจฺฉติ
อเทยฺเยสุ อททํ ทานํ เทยฺเยสุ โย ปเวจฺฉติ
อาปาสุ พฺยสนํ ปตฺโต สหายํ อธิคจฺฉติ
สญฺโญคสมฺโภค วิเสสทสฺสนํ
อนริยธมฺเมสุ สเฐสุ นสฺสติ
กตญฺจ อริเยสุ จ อญฺชเสสุ
มหปฺผลํ โหติ อณุมฺปิ ตาทิสุ
โย ปุพฺเพ กตกลฺยาโณ อกา โลเก สุทุกฺกรํ
ปจฺฉา กยิรา น วา กยิรา อจฺจนฺตํ ปูชนารโหติ
มหาอสฺสาโรหชาตกํ ทุติยํ





เอกราชชาตกํ
อนุตฺตเร กามคุเณ สมิทฺเธ
ภุตฺวาน ปุพฺเพ วสิ เอกราช
โสทานิ ทุคฺเค นรกมฺหิ ขิตฺโต
นปฺปชฺชเห วณฺณพลํ ปุราณํ
ปุพฺเพว ขนฺตี จ ตโป จ มยฺหํ
สมฺปตฺถิตา ทุพฺภิเสน อโหสิ
ตนฺทานิ ลทฺธาน กถนฺนุ ราช
ชเห อหํ วณฺณพลํ ปุราณํ
สพฺพา กิเรว ปรินิฏฺฐิตานิ
ยสสฺสินํ ปญฺญวนฺตํ วิสยฺห
ยโส จ ลทฺธา ปุริมํ อุฬารํ
นปฺปชฺชเห วณฺณพลํ ปุราณํ
ปนุชฺช ทุกฺเขน สุขํ ชนินฺท
สุเขน วา ทุกฺขมสยฺหสาหิ
อุภยตฺถ สนฺโต อภินิพฺพุตตฺตา
สุเข จ ทุกฺเข จ ภวนฺติ ตุลฺยาติ
เอกราชชาตกํ ตติยํ



ททฺทรชาตกํ
อิมานิ มํ ททฺทร ตาปยนฺติ
วาจาทุรุตฺตานิ มนุสฺสโลเก
มณฺฑูกภกฺขา อุทกนฺตเสวี
อสีวิสํ มํ อวิสา สปนฺติ
สกา รฏฺฐา ปพฺพาชิโต อญฺญํ ชนปทํ คโต
มหนฺตํ โกฏฺฐํ กยิราถ ทุรุตฺตานํ นิเธตเว
ยตฺถ โปสํ น ชานนฺติ ชาติยา วินเยน วา
น ตตฺถ มานํ กยิราถ วสํ อญฺญาตเก ชเน
วิเทสวาสํ วสโต ชาตเวทสเมนปิ
ขมิตพฺพํ สปญฺเญน อปิ ทาสสฺส ตชฺชิตนฺติ
ททฺทรชาตกํ จตุตฺถํ

สีลวีมํสชาตกํ
นตฺถิ โลเก รโห นาม ปาปกมฺมํ ปกุพฺพโต
ปสฺสนฺติ วนภูตานิ ตํ พาโล มญฺญเต รโห
อหํ รโห น ปสฺสามิ สุญฺญํ วาปิ น วิชฺชติ
ยตฺถ สุญฺญํ น ปสฺสามิ อสุญฺญํ โหติ ตํ มยา
ทุชฺชจฺโจ จ สุชจฺโจ จ นนฺโท จ สุขวจฺฉโน




วชฺโฌ อทฺธุวสีโล จ เต ธมฺมํ ชหุมตฺถิกา
พฺราหฺมโณ จ กถํ ชเห สพฺพธมฺมาน ปารคู
โย ธมฺมํ อนุปาเลติ ธิติมา สจฺจนิกฺกโมติ
สีลวีมํสชาตกํ ปญฺจมํ

สุชาตาชาตกํ
กึ อณฺฑกา อิเม เทว นิกฺขิตฺตา กํสมลฺลเก
อุปโลหิตกา วคฺคู ตํ เม อกฺขาหิ ปุจฺฉิโต
ยานิ ปุเร ตุวํ เทวิ ภณฺฑุ นนฺตกวาสินี
อุจฺฉงฺคหตฺถา ปจินาสิ ตสฺสา เต โกลิยํ ผลํ
อุทยฺหเต น รมติ โภคา วิปฺปชหนฺติ ตํ
ตตฺเถวิมํ ปฏิเนถ ยตฺถ โกลํ ปจิสฺสติ
โหนฺติ เหเต มหาราช อิทฺธิปฺปตฺตาย นาริยา
ขม เทว สุชาตาย มาสฺสา กุชฺฌ รเถสภาติ
สุชาตาชาตกํ ฉฏฺฐํ

ปลาสชาตกํ
อเจตนํ พฺราหฺมณ อสฺสุณนฺตํ
ชาโน อชานนฺตมิมํ ปลาสํ
อารทฺธวีริโย ธุวมปฺปมตฺโต



สุขเสยฺยํ ปุจฺฉสิ กิสฺส เหตุ
ทูเร สุโต เจว พฺรหา จ รุกฺโข
เทเส ฐิโต ภูตนิวาสรูโป
ตสฺมา นมสฺสามิ อิมํ ปลาสํ
เย เจตฺถ ภูตา เต ธนสฺส เหตุ
โส เต กริสฺสามิ ยถานุภาวํ
กตญฺญุตํ พฺราหฺมณ เปกฺขมาโน
กถํ หิ อาคมฺม สตํ สกาเส
โมฆา เต อสฺสุ ปริผนฺทิตานิ
โย ตินฺทุรุกฺขสฺส ปโร ปิลกฺโข
ปริวาริโต ปุพฺพยญฺโญ อุฬาโร
ตสฺเสว มูลสฺมิ นิธิ นิขาโต
อทายาโท คจฺฉ นํ อุทฺธราหีติ
ปลาสชาตกํ สตฺตมํ

ชวสกุณชาตกํ
อกรมฺหาว เต กิจฺจํ ยํ พลํ อหุวมฺหเส
มิคราช นโม ตฺยตฺถุ อปิ กิญฺจิ ลภามเส
มม โลหิตภกฺขสฺส นิจฺจํ ลุทฺทานิ กุพฺพโต
ทนฺตนฺตรคโต สนฺโต ตํ พหุํ ยมฺปิ ชีวสิ




อกตญฺญุมกตฺตารํ กตสฺส อปฺปฏิการกํ
ยสฺมึ กตญฺญุตา นตฺถิ นิรตฺถา ตสฺส เสวนา
ยตฺถ สมฺมุขจิณฺเณน มิตฺตธมฺโม น ลพฺภติ
อนุสฺสูยมนกฺโกสํ สณิกํ ตมฺหา อปกฺกเมติ
ชวสกุณชาตกํ อฏฺฐมํ

ฉวชาตกํ
สพฺพํ อิทญฺจ มริกตํ อุโภ ธมฺมํ น ปสฺสเร
อุโภ ปกติยา จุตา โย จายํ มนฺเต ฌาเปติ
โย จ มนฺตํ อธียติ
สาลีนํ โอทนํ ภุญฺเช สุจึ มํสูปเสจนํ
ตสฺมา เอตํ น เสวามิ ธมฺมํ อิสีภิ เสวิตํ
ปริพฺพช มหา โลโก ปจนฺตญฺเญปิ ปาณิโน
มา ตฺวํ อธมฺโม อาจริโต ตสฺมา กุมฺภมิวาภิทา
ธิรตฺถุ ตํ ยสลาภํ ธนลาภญฺจ พฺราหฺมณ
ยา วุตฺติ วินิปาเตน อธมฺมจรเณน วาติ
ฉวชาตกํ นวมํ





สยฺหชาตกํ
สสมุทฺทปริยายํ มหึ สาครกุณฺฑลํ
น อิจฺเฉ สห นินฺทาย เอวํ สยฺห วิชานหิ
ธิรตฺถุ ตํ ยสลาภํ ธนลาภญฺจ พฺราหฺมณ
ยา วุตฺติ วินิปาเตน อธมฺมจรเณน วา
อปิ เจ ปตฺตมาทาย อนาคาโร ปริพฺพเช
สาเอว ชีวิกา เสยฺโย ยา จาธมฺเมน เอสนา
อปิ เจ ปตฺตมาทาย อนาคาโร ปริพฺพเช
อญฺญํ อหึสยํ โลเก อปิ รชฺเชน ตํ วรนฺติ
สยฺหชาตกํ ทสมํ
กาลิงฺควคฺโค ปฐโม

ตสฺสุทฺทานํ
วิวรํ จ อเทยฺย สมิทฺธวรํ
อถ ททฺทร ปาปมหาติรโห
อถ โกลิ ปลาสวรญฺจกร
จริมํ สสมุทฺทวเรน ทส

ปุจิมนฺทวคฺโค
ปุจิมนฺทชาตกํ
อุฏฺเฐหิ โจร กึ เสสิ โก อตฺโถ สุปเนน เต




มา ตํ คเหสุ ราชาโน คาเม กิพฺพิสการกํ
นนุ โจรํ คเหสฺสนฺติ คาเม กิพฺพิสการกํ
กึ ตตฺถ ปุจิมนฺทสฺส วเน ชาตสฺส ติฏฺฐโต
น ตฺวํ อสฺสตฺถ ชานาสิ มม โจรสฺส จนฺตรํ
โจรํ คเหตฺวา ราชาโน คาเม กิพฺพิสการกํ
อจฺเจนฺติ นิมฺพสูลสฺมึ ตสฺมึ เม สงฺกเต มโน
สงฺเกยฺย สงฺกิตพฺพานิ รกฺเขยฺยานาคตํ ภยํ
อนาคตภยา ธีโร อุโภ โลเก อเวกฺขตีติ
ปุจิมนฺทชาตกํ ปฐมํ

กสฺสปมนฺทิยชาตกํ
อปิ กสฺสป มนฺทิยา ยุวา สปติ หนฺติ วา
สพฺพนฺตํ ขมเต ธีโร ปณฺฑิโต ตํ ติติกฺขติ
สเจปิ สนฺโต วิวทนฺติ ขิปฺปํ สนฺธิยเร ปุน
พาลา ปตฺตาว ภิชฺชนฺติ น เต สมถมชฺฌคู
เอเต ภิยฺโย สมายนฺติ สนฺธิ เตสํ น ชีรติ
โย จาธิปนฺนํ ชานาติ โย จ ชานาติ เทสนํ
เอโส หิ อุตฺตริตโร ภาราวโห ธุรนฺธโร




โย ปเรสาธิปนฺนานํ สยํ สนฺธาตุมรหตีติ
กสฺสปมนฺทิยชาตกํ ทุติยํ

ขนฺติวาทิชาตกํ
โย เต หตฺเถ จ ปาเท จ กณฺณนาสญฺจ เฉทยิ
ตสฺส กุชฺฌ มหาวีร มา รฏฺฐํ วินสฺส อิทํ
โย เม หตฺเถ จ ปาเท จ กณฺณนาสญฺจ เฉทยิ
จิรํ ชีวตุ โส ราชา นหิ กุชฺฌนฺติ มาทิสา
อหุ อตีตมทฺธาเน สมโณ ขนฺติทีปโน
ตํ ขนฺติยาเยว ฐิตํ กาสิราชา อเฉทยิ
ตสฺส กมฺมผรุสสฺส วิปาโก กฏุโก อหุ
ยํ กาสิราชา เวเทสิ นิรยมฺหิ สมปฺปิโตติ
ขนฺติวาทิชาตกํ ตติยํ

โลหกุมฺภิชาตกํ
ทุชฺชีวิตมชีวิมฺห เยสนฺโน น ททามเส
วิชฺชมาเนสุ โภเคสุ ทีปํ นากมฺห อตฺตโน
สฏฺฐึ วสฺสสหสฺสานิ ปริปุณฺณานิ สพฺพโส
นิรเย ปจฺจมานานํ กทา อนฺโต ภวิสฺสติ
นตฺถิ อนฺโต กุโต อนฺโต น อนฺโต ปฏิทิสฺสติ




ตทาหิ ปกตํ ปาปํ มม ตุยฺหญฺจ มาริส
โสหํ นูน อิโต คนฺตฺวา โยนึ ลทฺธาน มานุสึ
วทญฺญู สีลสมฺปนฺโน กาหามิ กุสลํ พหุนฺติ
โลหกุมฺภิชาตกํ จตุตฺถํ

มํสชาตกํ
ผรุสา วต เต วาจา มํสํ ยาจนโก อสิ
กิโลมสทิสี วาจา กิโลมํ สมฺม ทมฺมิ เต
องฺคเมตํ มนุสฺสานํ ภาตา โลเก ปวุจฺจติ
องฺคสฺส สทิสี วาจา องฺคํ สมฺม ททามิ เต
ตาตาติ ปุตฺโต วทมาโน กมฺเปติ หทยํ ปิตุ
หทยสฺส สทิสี วาจา หทยํ สมฺม ทมฺมิ เต
ยสฺส คาเม สขา นตฺถิ ยถารญฺญํ ตเถว ตํ
สพฺพสฺส สทิสี วาจา สพฺพํ สมฺม ททามิ เตติ
มํสชาตกํ ปญฺจมํ

สสปณฺฑิตชาตกํ
สตฺต เม โรหิตา มจฺฉา อุทกา ถลมุพฺภตา
อิทํ พฺราหฺมณ เม อตฺถิ เอตํ ภุตฺวา วเน วส
ทุสฺส เม เขตฺตปาลสฺส รตฺตึ ภตฺตํ อปาภตํ



มํสสูลา จ เทฺว โคธา เอกญฺจ ทธิวารกํ
อิทํ พฺราหฺมณ เม อตฺถิ เอตํ ภุตฺวา วเน วส
อมฺพปกฺกํ ทกํ สีตํ สีตจฺฉายํ มโนรมํ
อิทํ พฺราหฺมณ เม อตฺถิ เอตํ ภุตฺวา วเน วส
น สสสฺส ติลา อตฺถิ น มุคฺคา นปิ ตณฺฑุลา
อิมินา อคฺคินา ปกฺกํ มมํ ภุตฺวา วเน วสาติ
สสปณฺฑิตชาตกํ ฉฏฺฐํ

มตโรทนชาตกํ
มตมตเมว โรทถ น หิ ตํ โรทถ โย มริสฺสติ
สพฺเพว สรีรธาริโน อนุปุพฺเพน ชหนฺติ ชีวิตํ
เทวา มนุสฺสา จตุปฺปทา ปกฺขิคณา อุรคา จ โภคิโน
ยมฺหิ สรีเร อนิสฺสรา รมมานาว ชหนฺติ ชีวิตํ
เอวํ จลิตํ อสณฺฐิตํ สุขทุกฺขํ มนุเชสุ อเปกฺขิยํ
กนฺทิตํ รุณตํ นิรตฺถกํ กึ โว โสกคณาภิกีรเร
ธุตฺตา โสณฺฑา จ อกตา พาลา สูรา อโยคิโน
ธีรํ มญฺญนฺติ พาโลติ เย ธมฺมสฺส อโกวิทาติ
มตโรทนชาตกํ สตฺตมํ






กณเวรชาตกํ
ยนฺตํ วสนฺตสมเย กณเวเรสุ ภาณุสุ
สามํ พาหาย ปีเฬสิ สา ตํ อาโรคฺยมพฺรวิ
อมฺโภ น กิร สทฺเธยฺยํ ยํ วาโต ปพฺพตํ วเห
ปพฺพตญฺเจ วเห วาโต สพฺพมฺปิ ปฐวึ วเห
ยตฺถ สามา กาลกตา สามํ อาโรคฺยมพฺรวิ
น เจว สา กาลกตา น จ สา อญฺญมิจฺฉติ
เอกภตฺตา กิร สามา ตเมว อภิกงฺขติ
อสนฺถุตํ มํ จิรสนฺถุเตน
นิมินิ สามา อธุวํ ธุเวน
มยาปิ สามา นิมิเนยฺย อญฺญํ
อิโต อหํ ทูรตรํ คมิสฺสนฺติ
กณเวรชาตกํ อฏฺฐมํ

ติตฺติรชาตกํ
สุสุขํ วต ชีวามิ ลภามิ เจว ภุญฺชิตุํ
ปริปนฺเถว ติฏฺฐามิ กา นุ ภนฺเต คตี มม
มโน เจ เต นปฺปณมติ ปกฺขิ ปาปสฺส กมฺมุโน
อวฺยาวฏสฺส ภทฺรสฺส น ปาปมุปลิมฺปติ
ญาตโก โน นิสินฺโนติ พหุ อาคจฺฉเต ชโน



ปฏิจฺจ กมฺมํ ผุสติ ตสฺมึ เม สงฺกเต มโน
น ปฏิจฺจ กมฺมํ ผุสติ มโน เจ นปฺปทุสฺสติ
อปฺโปสฺสุกฺกสฺส ภทฺรสฺส น ปาปมุปลิมฺปตีติ
ติตฺติรชาตกํ นวมํ

สุจฺจชชาตกํ
สุจฺจชํ วต นจฺจชิ วาจาย อททํ คิรึ
กิญฺจิ ตสฺส จชนฺตสฺส วาจาย อททํ ปพฺพตํ
ยญฺหิ กยิรา ตญฺหิ วเท ยํ น กยิรา น ตํ วเท
อกโรนฺตํ ภาสมานํ ปริชานนฺติ ปณฺฑิตา
ราชปุตฺต นโม ตฺยตฺถุ สจฺเจ ธมฺเม ฐิโตวสิ
ยสฺส เต พฺยสนํ ปตฺโต สจฺจสฺมึ รมเต มโน
ยา ทลิทฺที ทลิทฺทสฺส อฑฺฒา อฑฺฒสฺส กิตฺติมา
สา หิสฺส ปรมา ภริยา สหิรญฺญสฺส อิตฺถิโยติ
สุจฺจชชาตกํ ทสมํ
ปุจิมนฺทวคฺโค ทุติโย

ตสฺสุทฺทานํ
อถ โจร สกสฺสป ขนฺติวโร
ทุชฺชีวิตตา จ วรา ผรุสา



อถ สส มตํ จ วสนฺต สุขํ
สุจฺจชํวตนจฺจชินา จ ทส

กุฏิทูสกวคฺโค
กุฏิทูสกชาตกํ
มนุสฺสสฺเสว เต สีสํ หตฺถปาทา จ วานร
อถ เกน นุ วณฺเณน อคารนฺเต น วิชฺชติ
มนุสฺสสฺเสว เม สีสํ หตฺถปาทา จ สิงฺคิล
ยาหุ เสฏฺฐา มนุสฺเสสุ สา เม ปญฺญา น วิชฺชติ
อนวฏฺฐิตจิตฺตสฺส ลหุจิตฺตสฺส ทุพฺภิโน
นิจฺจํ อทฺธุวสีลสฺส สุขภาโว น วิชฺชติ
โส กรสฺสุ อานุภาวํ วีติวตฺตสฺสุ สีลิยํ
สีตวาตปริตฺตาณํ กรสฺสุ กุฏิกํ กปีติ
กุฏิทูสกชาตกํ ปฐมํ

ทุทฺทุภายชาตกํ
ทุทฺทุภายติ ภทฺทนฺเต ยสฺมึ เทเส วสามหํ
อหมฺเปตํ น ชานามิ กิเมตํ ทุทฺทุภายติ



เวลุวํ ปติตํ สุตฺวา ทุทฺทุภนฺติ สโส ชวิ
สสสฺส วจนํ สุตฺวา สนฺตตฺตา มิควาหินี
อปฺปตฺวา ปทวิญฺญาณํ ปรโฆสานุสาริโน
ปมาทปรมา พาลา เต โหนฺติ ปรปตฺติยา
เย จ สีเลน สมฺปนฺนา ปญฺญายูปสเม รตา
อารกา วิรตา ธีรา น โหนฺติ ปรปตฺติยาติ
ทุทฺทุภายชาตกํ ทุติยํ

พฺรหฺมทตฺตชาตกํ
ทฺวยํ ยาจนโก ราช พฺรหฺมทตฺต นิคจฺฉติ
อลาภํ ธนลาภํ วา เอวํธมฺมา หิ ยาจนา
ยาจนํ โรทนํ อาหุ ปญฺจาลานํ รเถสภ
โย ยาจนํ ปจฺจกฺขาติ ตมาหุ ปฏิโรทนํ
มํ มาทฺทสํสุ โรทนฺตํ ปญฺจาลา สุสมาคตา
ตุวํ วา ปฏิโรทนฺตํ ตสฺมา อิจฺฉามหํ รโห
ททามิ เต พฺราหฺมณ โรหิณีนํ
ควํ สหสฺสํ สห ปุงฺคเวน
อริโย หิ อริยสฺส กถํ น ทชฺชา
สุตฺวาน คาถา ตว ธมฺมยุตฺตาติ
พฺรหฺมทตฺตชาตกํ ตติยํ



จมฺมสาฏกชาตกํ
กลฺยาณรูโป วตายํ จตุปฺปโท
สุภทฺทโก เจว สุเปสโล จ
โย พฺราหฺมณํ ชาติมนฺตูปปนฺนํ
อปจายติ เมณฺฑวโร ยสสฺสี
มา พฺราหฺมณ อิตฺตรทสฺสเนน
วิสฺสาสมาปชฺชิ จตุปฺปทสฺส
ทฬฺหปฺปหารํ อภิกตฺตุกาโม
อวสกฺกติ ทสฺสติ สุปฺปหารํ
อุรุฏฺฐี ภคฺคา ปติโต ขาริภาโร
สพฺพํ ภณฺฑํ พฺราหฺมณสฺเสว ภินฺนํ
อุโภปิ พาหา ปคฺคเยฺหว กนฺทติ
อภิธาวตํ หญฺญติ พฺรหฺมจารึ
เอวํ โส นิหโต เสติ โย อปูชํ ปสํสติ
ยถาหมชฺช ปหโต หโต เมณฺเฑน ทุมฺมตีติ
จมฺมสาฏกชาตกํ จตุตฺถํ






โคธชาตกํ
สมณนฺตํ มญฺญมาโน อุปคญฺฉึ อสญฺญตํ
โส มํ ทณฺเฑน ปาหาสิ ยถา อสฺสมโณ ตถา
กินฺเต ชฏาหิ ทุมฺเมธ กินฺเต อชินสาฏิยา
อพฺภนฺตรนฺเต คหนํ พาหิรํ ปริมชฺชสิ
เอหิ โคธ นิวตฺตสฺสุ ภุญฺช สาลีนโมทนํ
เตลํ โลณญฺจ เม อตฺถิ ปหุตํ มยฺหํ ปิปฺผลิ
เอส ภิยฺโย ปเวกฺขามิ วมฺมิกํ สตโปริสํ
เตลํ โลณญฺจ กินฺเตสิ อหิตํ มยฺหํ ปิปฺผลีติ
โคธชาตกํ ปญฺจมํ

กกฺการุชาตกํ
กาเยน โย นาวหเร วาจาย น มุสา ภเณ
ยโส ลทฺธา น มชฺเชยฺย สเว กกฺการุมรหติ
ธมฺเมน วิตฺตเมเสยฺย น นิกตฺยา ธนํ หเร
โภเค ลทฺธา น มชฺเชยฺย สเว กกฺการุมรหติ
ยสฺส จิตฺตํ อหาลิทฺทํ สทฺธา จ อวิราคินี
เอโก สาทุํ น ภุญฺเชยฺย สเว กกฺการุมรหติ
สมฺมุขา วา ติโรกฺขา วา โย สนฺเต น ปริภาสติ



ยถาวาที ตถาการี สเว กกฺการุมรหตีติ
กกฺการุชาตกํ ฉฏฺฐํ

กากาติชาตกํ
วาติ จายํ ตโต คนฺโธ ยตฺถ เม วสตี ปิยา
ทูเร อิโต หิ กากาติ ยตฺถ เม นิรโต มโน
กถํ สมุทฺทมตริ กถํ อตริ เกปุกํ
กถํ สตฺต สมุทฺทานิ กถํ สิมฺพลิมารุหิ
ตยา สมุทฺทมตรึ ตยา อตริ เกปุกํ
ตยา สตฺต สมุทฺทานิ ตยา สิมฺพลิมารุหึ
ธิรตฺถุ มํ มหากายํ ธิรตฺถุ มํ อเจตนํ
ยตฺถ ชายายหํ ชารํ อาวหามิ วหามิ จาติ
กากาติชาตกํ สตฺตมํ

อนนุโสจิยชาตกํ
พหูนํ วิชฺชตี โภตี เตหิ เม กึ ภวิสฺสติ
ตสฺมา เอตํ น โสจามิ ปิยํ สมฺมิลฺลหาสินึ
ตํ ตญฺเจ อนุโสเจยฺย ยํ ยํ ตสฺส น วิชฺชติ
อตฺตานมนุโสเจยฺย สทา มจฺจุวสํ ปตฺตํ



น เหว ติฏฺฐํ นาสีนํ น สยานํ น ปตฺถคุํ
ยาวุปฺปตฺติ นิมิสฺสติ ตตฺราปิ สรตี วโย
ตตฺถตฺตนิ วตปฺปนฺเถ วินาภาเว อสํสเย
ภูตํ เสสํ ทยิตพฺพํ จวิตํ อนนุโสจิยนฺติ
อนนุโสจิยชาตกํ อฏฺฐมํ

กาฬพาหุชาตกํ
ยํ อนฺนปานสฺส ปุเร ลภาม
ตนฺทานิ สาขมิคเมว คจฺฉติ
คจฺฉามทานิ วนเมว ราธ
อสกฺกตาวมฺห ธนญฺชยาย
ลาโภ อลาโภ ยโส อยโส จ
นินฺทา ปสํสา จ สุขํ จ ทุกฺขํ
เอเต อนิจฺจา มนุเชสุ ธมฺมา
มา โสจิ กึ โสจสิ โปฏฺฐปาท
อทฺธา ตุวํ ปณฺฑิตโกสิ ราธ
ชานาสิ อตฺถานิ อนาคตานิ




กตํ นุโข สาขมิคํ ทกฺขาม
นิทฺธาปิตํ ราชกุลโตว ชมฺมํ
จาเลติ กณฺณํ ภกุฏึ กโรติ
มุหุํ มุหุํ ภายเต กุมาเร
สยเมว ตํ กาหติ กาฬพาหุ
เยนารกา ฐสฺสติ อนฺนปานาติ
กาฬพาหุชาตกํ นวมํ

สีลวีมํสชาตกํ
สีลํ กิเรว กลฺยาณํ สีลํ โลเก อนุตฺตรํ
ปสฺส โฆรวิโส นาโค สีลวาติ น หญฺญติ
ยาวเทวสฺสหู กิญฺจิ ตาวเทว อขาทิสุํ
สงฺคมฺม กุลลา โลเก น หึสนฺติ อกิญฺจนํ
สุขํ นิราสา สุปติ อาสา ผลวตี สุขา
อาสํ นิราสํ กตฺวาน สุขํ สุปติ ปิงฺคลา
น สมาธิปโร อตฺถิ อสฺมึ โลเก ปรมฺหิ จ
น ปรํ นาปิ อตฺตานํ วิหึสติ สมาหิโตติ
สีลวีมํสชาตกํ ทสมํ
กุฏิทูสกวคฺโค ตติโย




ตสฺสุทฺทานํ
สมนุสฺส สทุทฺทุ สยาจนโก
อถ เมณฺฑวรุตฺตม โคธวโร
อถ กาย สเกปุก โภตีวโร
อถ ราธ สุสีลวเรน ทส

โกกิลวคฺโค
โกกาลิกชาตกํ
โย เว กาเล อสมฺปตฺเต อติเวลํ ปภาสติ
เอวํ โส นิหโต เสติ โกกิลาเยว อตฺรโช
น หิ สตฺถํ สุนิสิตํ วิสํ หลาหลมฺมิว
เอวํ นิกฺกเฒ ปาเตติ วาจา ทุพฺภาสิตา ยถา
ตสฺมา กาเล อกาเล จ วาจํ รกฺเขยฺย ปณฺฑิโต
นาติเวลํ ปภาเสยฺย อปิ อตฺตสมมฺหิ วา
โย จ กาเล มิตํ ภาเส มติปุพฺโพ วิจกฺขโณ
สพฺเพ อมิตฺเต อาเทติ สุปณฺโณ อุรคมฺมิวาติ
โกกาลิกชาตกํ ปฐมํ

รถลฏฺฐิชาตกํ
อปิ หนฺตฺวา หโต พฺรูติ เชตฺวา ชิโตติ ภาสติ




ปุพฺพมกฺขายิโน ราช เอตทตฺถุํ น สทฺทเห
ตสฺมา ปณฺฑิตชาติโย สุเณยฺย อิตรสฺสปิ
อุภินฺนํ วจนํ สุตฺวา ยถา ธมฺโม ตถา กเร
อลโส คิหี กามโภคี น สาธุ
อสญฺญโต ปพฺพชิโต น สาธุ
ราชา น สาธุ อนิสมฺมการี
โย ปณฺฑิโต โกธโน ตํ น สาธุ
นิสมฺม ขตฺติโย กยิรา นานิสมฺม ทิสมฺปติ
นิสมฺมการิโน รญฺโญ ยโส กิตฺตี จ วฑฺฒตีติ
รถลฏฺฐิชาตกํ ทุติยํ

โคธชาตกํ
ตเทว เม ตฺวํ วิทิโต วนมชฺเฌ รเถสโภ
ยสฺส เต ขคฺคพนฺธสฺส สนฺนทฺธสฺส ติรีฏิโน
อสฺสตฺถทุมสาขาย ปกฺกา โคธา ปลายถ
นเม นมนฺตสฺส ภเช ภชนฺตํ
กิจฺจานุกุพฺพสฺส กเรยฺย กิจฺจํ
นานตฺถกามสฺส กเรยฺย อตฺถํ
อสมฺภชนฺตมฺปิ น สมฺภเชยฺย




จเช จชนฺตํ วนถํ น กยิรา
อเปตจิตฺเตน น สมฺภเชยฺย
ทิโช ทุมํ ขีณผลํว ญตฺวา
อญฺญํ สเมกฺเขยฺย มหา หิ โลโก
โส เต กริสฺสามิ ยถานุภาวํ
กตญฺญุตํ ขตฺติโย เปกฺขมา โน
สพฺพญฺจ เต อิสฺสริยํ ททามิ
ยสฺสิจฺฉสี ตสฺส ตุวํ ททามีติ
โคธชาตกํ ตติยํ

ราโชวาทชาตกํ
ควญฺเจ ตรมานานํ ชิมฺหํ คจฺฉติ ปุงฺคโว
สพฺพา คาวี ชิมฺหํ ยนฺติ เนตฺเต ชิมฺหํ คเต สติ
เอวเมว มนุสฺเสสุ โย โหติ เสฏฺฐสมฺมโต
โส เจ อธมฺมํ จรติ ปเคว อิตรา ปชา
สพฺพํ รฏฺฐํ ทุกฺขํ เสติ ราชา เจ โหติ อธมฺมิโก
ควญฺเจ ตรมานานํ อุชุํ คจฺฉติ ปุงฺคโว
สพฺพา คาวี อุชุํ ยนฺติ เนตฺเต อุชุํ คเต สติ
เอวเมว มนุสฺเสสุ โย โหติ เสฏฺฐสมฺมโต
โส เจปิ ธมฺมํ จรติ ปเคว อิตรา ปชา




สพฺพํ รฏฺฐํ สุขํ เสติ ราชา เจ โหติ ธมฺมิโกติ
ราโชวาทชาตกํ จตุตฺถํ

ชมฺพุกชาตกํ
พฺรหา ปวฑฺฒกาโย โส ทีฆทาโฐว ชมฺพุก
น ตฺวํ ตมฺหิ กุเล ชาโต ยตฺถ คณฺหนฺติ กุญฺชรํ
อสีโห สีหมาเนน โย อตฺตานํ วิกุพฺพติ
กุตฺถุว คชมาสชฺช เสติ ภูมฺยา อนุตฺถุนํ
ยสสฺสิโน อุตฺตมปุคฺคลสฺส
สญฺชาตขนฺธสฺส มหพฺพลสฺส
อสเมกฺขิย กามพลูปปตฺตึ
ส เสติ นาเคน หโตยํ ชมฺพุโก
โย จีธ กมฺมํ กุรุเต ปมาย
ถามพลํ อตฺตนิ สํวิทิตฺวา
ชปฺเปน มนฺเตน สุภาสิเตน
ปริกฺขวา โส วิปุลํ ชินาตีติ
ชมฺพุกชาตกํ ปญฺจมํ

พฺรหาฉตฺตชาตกํ
ติณํ ติณนฺติ ลปสิ โก นุ เต ติณมาหริ



กินฺนุ เต ติณกิจฺจตฺถิ ติณเมว ปภาสติ
อิธาคมา พฺรหฺมจารี พฺรหาฉตฺโต พหุสฺสุโต
โส เม สพฺพํ สมาทาย ติณํ นิกฺขิปฺป คจฺฉติ
เอเวตํ โหติ กตฺตพฺพํ อปฺเปน พหุมิจฺฉตา
สพฺพํ สกสฺส อาทานํ อนาทานํ ติณสฺส จ
ติณสฺส จาฏีสุ คโต ตตฺถ กา ปริเทวนา
สีลวนฺโต น กุพฺพนฺติ พาโล สีลานิ กุพฺพติ
อนิจฺจสีลํ ทุสฺสีลฺยํ กึ ปณฺฑิจฺจํ กริสฺสตีติ
พฺรหาฉตฺตชาตกํ ฉฏฺฐํ

ปีฐชาตกํ
น เต ปีฐมทาสิมฺห น ปานํ นปิ โภชนํ
พฺรหฺมจารี ขมสฺสุ เม เอตํ ปสฺสามิ อจฺจยํ
เนวาภิสชฺชามิ นจาปิ กุปฺเป
นจาปิ เม อปฺปิยมาสิ กิญฺจิ
อโถปิ เม อาสิ มโนวิตกฺโก
เอตาทิโส นูน กุลสฺส ธมฺโม
เอสสฺมากํ กุเล ธมฺโม ปิตุปิตามโห สทา
อาสนํ อุทกํ ปชฺชํ สพฺเพตํ นิปทามเส



เอสสฺมากํ กุเล ธมฺโม ปิตุปิตามโห สทา
สกฺกจฺจํ อุปติฏฺฐาม อุตฺตมํ วิย ญาตกนฺติ
ปีฐชาตกํ สตฺตมํ

ถุสชาตกํ
วิทิตํ ถุสํ อุนฺทุรานํ วิทิตํ ปน ตณฺฑุลํ
ถุสํ ถุสํ วิวชฺชิตฺวา ตณฺฑุลํ ปน ขาทเร
ยา มนฺตนา อรญฺญสฺมึ ยา จ คาเม นิกณฺณิกา
ยญฺเจตํ อิติ จินฺตี จ เอตมฺปิ วิทิตํ มยา
ธมฺเมน กิร ชาตสฺส ปิตา ปุตฺตสฺส มกฺกโฏ
ทหรสฺเสว สนฺตสฺส ทนฺเตหิ ผลมจฺฉิทา
ยเมตํ ปริสปฺปสิ อชกาโณว สาสเป
โยปายํ เหฏฺฐโต เสติ เอตมฺปิ วิทิตํ มยาติ
ถุสชาตกํ อฏฺฐมํ

พาเวรุชาตกํ
อทสฺสเนน โมรสฺส สิขิโน มญฺชุภาณิโน
กากํ ตตฺถ อปูเชสุํ มํเสน จ ผเลน จ
ยทา จ สรสมฺปนฺโน โมโร พาเวรุมาคมา



อถ ลาโภ จ สกฺกาโร วายสสฺส อหายถ
ยาว นุปฺปชฺชตี พุทฺโธ ธมฺมราชา ปภงฺกโร
ตาว อญฺเญ อปูเชสุํ ปุถู สมณพฺราหฺมเณ
ยทา จ สรสมฺปนฺโน พุทฺโธ ธมฺมํ อเทสยิ
อถ ลาโภ จ สกฺกาโร ติตฺถิยานํ อหายถาติ
พาเวรุชาตกํ นวมํ

วิสยฺหชาตกํ
อทาสิ ทานานิ ปุเร วิสยฺห
ททโต จ เต ขยธมฺโม อโหสิ
อิโต ปรญฺเจ น ทเทยฺย ทานํ
ติฏฺเฐยฺยุํ เต สํยมนฺตสฺส โภคา
อนริยมริเยน สหสฺสเนตฺต
สุทุคฺคเตนาปิ อกิจฺจมาหุ
มา โว ธนํ ตํ อหุ วา ชนินฺท
ยํ โภคเหตุ วิชเหมุ สทฺธํ
เยน เอโก รโถ ยาติ ยาติ เตน ปโร รโถ
โปราณํ นิหิตํ วตฺตํ วตฺตตญฺเญว วาสว




ยทิ เหสฺสติ ทสฺสาม อสนฺเต กึ ททามฺหเส
เอวํ ภูตาปิ ทสฺสาม มา ทานํ ปมทามฺหเสติ
วิสยฺหชาตกํ ทสมํ
โกกิลวคฺโค จตุตฺโถ

ตสฺสุทฺทานํ
อติเวลํ ปภาสติ ชินวโร
วนมชฺเฌ รเถสภ ชิมฺหคโม
อถ ชมฺพุ ติณาสนปีฐวรํ
อถ ตณฺฑุลํ โมร วิสยฺห ทส

จุลฺลกุณาลวคฺโค
กุณฺฑลิกชาตกํ
นรานมารามกราสุ นารีสุ
อเนกจิตฺตาสุ อนิคฺคหาสุ จ
สพฺพตฺตนา ปีติกราปิ เจ สิยุํ
น วิสฺสเส ติตฺถสมา หิ นาริโย
ยญฺจ ทิสฺวา กินฺนรกินฺนรีนํ
สพฺพิตฺถิโย น รมนฺติ อคาเร




ตํ ตาทิสํ สามิกํ จชิตฺวา ภริยา
อญฺญํ ทิสฺวา ปุริสํ ปีฐสปฺปึ
พกสฺส จ พาวริกสฺส รญฺโญ
อจฺจนฺตกามานุคตสฺส ภริยา
อจฺจาจรี พทฺธวสานุคสฺส
กึ วา อิตฺถี นาติจเร ตทญฺญํ
ปิยงฺคานิ สพฺพโลกิสฺสรสฺส
รญฺโญ ปิยา พฺรหฺมทตฺตสฺส ภริยา
อจฺจาจรี พทฺธวสานุคสฺส
ตํ วาปิ สา นาชฺฌคา กามกามินีติ
กุณฺฑลิกชาตกํ ปฐมํ

วานรชาตกํ
อสกฺขึ วต อตฺตานํ อุฏฺฐาตุํ อุทกา ถลํ
นทานาหํ ปุน ตุยฺหํ วสํ คจฺฉามิ วาริช
อลเมเตหิ อมฺเพหิ ชมฺพูหิ ปนเสหิ จ
ยานิ ปารํ สมุทฺทสฺส วรํ มยฺหํ อุทุมฺพโร
โย จ อุปฺปติตํ อตฺถํ น ขิปฺปมนุพุชฺฌติ




อมิตฺตวสมเนฺวติ ปจฺฉา จ อนุตปฺปติ
โย จ อุปฺปติตํ อตฺถํ ขิปฺปเมว นิโพธติ
มุจฺจเต สตฺตุสมฺพาธา น จ ปจฺฉานุตปฺปตีติ
วานรชาตกํ ทุติยํ

กุนฺตินีชาตกํ
อวสิมฺห ตวาคาเร นิจฺจํ สกฺกตปูชิตา
ตฺวเมวทานิมกริ หนฺท ราช วชามหํ
โย เว กเต ปฏิกเต กิพฺพิเส ปฏิกิพฺพิเส
เอวนฺตํ สมฺมติ เวรํ วส กุนฺตินิ มา คมา
น กตสฺส จ กตฺตา จ มิตฺติ สนฺธิยเต ปุน
หทยํ นานุชานาติ คจฺฉญฺเญว รเถสภ
กตสฺส เจว กตฺตา จ มิตฺติ สนฺธิยเต ปุน
ธีรานํ โน จ พาลานํ วส กุนฺตินิ มา คมาติ
กุนฺตินีชาตกํ ตติยํ

อมฺพชาตกํ
โย นิลิยํ มณฺฑยติ สณฺฑาเสน วิหญฺญติ
ตสฺส สา วสมเนฺวตุ ยา เต อมฺเพ อวาหริ
วีสํ วา ปญฺจวีสํ วา อูนตึสํว ชาติยา




ตาทิสา ปติ มา ลทฺธา ยา เต อมฺเพ อวาหริ
ทีฆํ คจฺฉตุ อทฺธานํ เอกิกา อภิสาริยา
สงฺเกเต ปติ มาทฺทส ยา เต อมฺเพ อวาหริ
อลงฺกตา สุวสนา มาลินี จนฺทนุสฺสทา
เอกิกา สยเน เสตุ ยา เต อมฺเพ อวาหรีติ
อมฺพชาตกํ จตุตฺถํ

คชกุมฺภชาตกํ
วนํ ยทคฺคิ ทหติ ปาวโก กณฺหวตฺตนี
กถํ กโรสิ ปจลก เอวํ ทนฺธปรกฺกโม
พหูนิ รุกฺขฉิทฺทานิ ปฐพฺยา วิวรานิ จ
ตานิ เจ นาภิสมฺโภม โหติ โน กาลปริยาโย
โย ทนฺธกาเล ตรติ ตรณีเย จ ทนฺธติ
สุกฺขปณฺณํว อกฺกมฺม อตฺถํ ภญฺชติ อตฺตโน
โย ทนฺธกาเล ทนฺเธติ ตรณีเย จ ตารยิ
สสีว รตฺตึ วิภชํ ตสฺสตฺโถ ปริปูรตีติ
คชกุมฺภชาตกํ ปญฺจมํ




เกสวชาตกํ
มนุสฺสินฺทํ ชหิตฺวาน สพฺพกามสมิทฺธินํ
กถํ นุ ภควา เกสิ กปฺปสฺส รมติ อสฺสเม
สาธูนิ รมณียานิ สนฺติ วกฺขา มโนรมา
สุภาสิตานิ กปฺปสฺส นารท รมยนฺติ มํ
สาลีนํ โอทนํ ภุญฺเช สุจิมํสูปเสจนํ
กถํ สามากนิวารํ อโลณํ ฉาทยนฺติ ตํ
สาธธ วา ยทิวาสาธธ อปฺปํ วา ยทิวา พหุํ
วิสฺสตฺโถ ยตฺถ ภุญฺเชยฺย วิสฺสาสปรมา รสาติ
เกสวชาตกํ ฉฏฺฐํ

อยกูฏชาตกํ
สพฺพายสํ กูฏมติปฺปมาณํ
ปคฺคยฺห โย ติฏฺฐสิ อนฺตลิกฺเข
รกฺขาย มํ ตฺวํ วิหิโตนุสชฺช
อุทาหุ เม วายมเส วธาย
ทูโต อหํ ราชิธ รกฺขสานํ
วธาย ตุยฺหํ ปหิโตหมสฺมิ




อินฺโท จ ตํ รกฺขติ เทวราชา
เตนุตฺตมงฺคํ น เต ผาลยามิ
สเจ จ มํ รกฺขติ เทวราชา
เทวานมินฺโท มฆวา สุชมฺปติ
กามํ ปิสาจา วินทนฺตุ สพฺเพ
น สนฺตเส รกฺขสิยา ปชาย
กามํ กณฺฑนฺตุ กุมฺภณฺฑา สพฺเพ ปํสุปิสาจกา
นาลํ ปิสาจา ยุทฺธาย มหตี สา วิเภสิกาติ
อยกูฏชาตกํ สตฺตมํ

อรญฺญชาตกํ
อรญฺญา คามมาคมฺม กึสีลํ กึวตํ อหํ
ปุริสํ ตาต เสเวยฺยํ ตํ เม อกฺขาหิ ปุจฺฉิโต
โย ตํ วิสฺสาสเย ตาต วิสฺสาสญฺจ ขเมยฺย เต
สุสฺสูสี จ ติติกฺขี จ ตํ ภเชหิ อิโต คโต
ยสฺส กาเยน วาจาย มนสา นตฺถิ ทุกฺกฏํ
อุรสีว ปติฏฺฐาย ตํ ภเชหิ อิโต คโต
หลิทฺทราคํ กปิจิตฺตํ ปุริสํ ราควิราคินํ



ตาทิสํ ตาต มา เสวิ นิมฺมนุสฺสมฺปิ เจ สิยาติ
อรญฺญชาตกํ อฏฺฐมํ

สนฺธิเภทชาตกํ
เนว อิตฺถีสุ สามญฺญํ นาปิ ภกฺเขสุ สารถิ
อถสฺส สนฺธิเภทสฺส ปสฺส ยาว สุจินฺติตํ
อสิ ติกฺโขว มํสมฺหิ เปสุญฺญํ ปริวตฺตติ
ยตฺถูสภญฺจ สีหญฺจ ภกฺขยนฺติ มิคาธมา
อิมํ โส สยนํ เสติ ยมิมํ ปสฺสสิ สารถิ
โย วาจํ สนฺธิเภทสฺส ปิสุณสฺส นิโพธติ
เต ชนา สุขเมธนฺติ นรา สคฺคคตาริว
เย วาจํ สนฺธิเภทสฺส นาวโพธนฺติ สารถีติ
สนฺธิเภทชาตกํ นวมํ

เทวตาปญฺหชาตกํ
หนฺติ หตฺเถหิ ปาเทหิ มุขญฺจ ปริสุมฺภติ
สเว ราช ปิโย โหติ กนฺเตน ตฺวาภิปสฺสสิ
อกฺโกสติ ยถากามํ อาคมญฺจสฺส เนจฺฉติ
สเว ราช ปิโย โหติ กนฺเตน ตฺวาภิปสฺสสิ
อพฺภกฺขาติ อภูเตน อลิเกนาภิสารเย



สเว ราช ปิโย โหติ กนฺเตน ตฺวาภิปสฺสสิ
หรํ อนฺนญฺจ ปานญฺจ วตฺถเสนาสนานิ จ
อญฺญทตฺถุํ หรา สนฺตา
เตเว ราช ปิยา โหนฺติ กนฺเตน ตฺวาภิปสฺสสีติ
เทวตาปญฺหชาตกํ ทสมํ
จุลฺลกุณาลวคฺโค ปญฺจโม

ตสฺสุทฺทานํ
นรานํ อสกฺขิ วสิมฺหวโร
นิลิยมคฺคิวรญฺจ ปุน
ปุน รสายสกูฏวโร
ตถารญฺญ สารถิ หนฺติ ทส

ตตฺร วคฺคุทฺทานํ ภวติ
วิวรํ ปุจิมนฺทญฺจ กุฏิทูสํ พหุภาณกํ
จุลฺลกุณาลวคฺโค โส ปญฺจโม สุปฺปกาสิโตติ
จตุกฺกนิปาตํ นิฏฺฐิตํ




ปญฺจกนิปาตชาตกํ
มณิกุณฺฑลวคฺโค
มณิกุณฺฑลชาตกํ
ชินฺโน รฏฺฐสฺสมณิกุณฺฑเล จ
ปุตฺเต จ ทาเร จ ตเถว ชินฺโน
สพฺเพสุ โภเคสุ อเสสเกสุ
กสฺมา น สนฺตปฺปสิ โสกกาเล
ปุพฺเพว มจฺจํ วิชหนฺติ โภคา
มจฺโจ วา เต ปุพฺพตรํ ชหาติ
อสสฺสตา โภคิโน กามกามิ
ตสฺมา น โสจามหํ โสกกาเล
อุเทติ ปูเรติ ขียติ จนฺโท
อตฺถงฺคเมตฺวาน ปเลติ สูริโย
วิชิตา มยา สตฺตุก โลกธมฺมา
ตสฺมา น โสจามหํ โสกกาเล
อลโส คิหี กามโภคี น สาธุ





อสญฺญโต ปพฺพชิโต น สาธุ
ราชา น สาธุ อนิสมฺมการี
โย ปณฺฑิโต โกธโน ตํ น สาธุ
นิสมฺม ขตฺติโย กยิรา นานิสมฺม ทิสมฺปติ
นิสมฺมการิโน รญฺโญ ยโส กิตฺตี จ วฑฺฒตีติ
มณิกุณฺฑลชาตกํ ปฐมํ

สุชาตชาตกํ
กินฺนุ สนฺตรมาโนว ลายิตฺวา หริตํ ติณํ
ขาท ขาทาติ ลปสิ คตสนฺตํ ชรคฺควํ
นหิ อนฺเนน ปาเนน มโต โคโณ สมุฏฺฐเห
ตฺวญฺจ ตุจฺฉํ วิลปสิ ยถาตํ ทุมฺมตี ตถา
ตเถว ติฏฺฐติ สีสํ หตฺถปาทา จ วาลธิ
โสตา ตเถว ติฏฺฐนฺติ มญฺเญ โคโณ สมุฏฺฐเห
เนวยฺยกสฺส สีสํ วา หตฺถปาทาว ทิสฺสเร
รุทํ มตฺติกถูปสฺมึ นนุ ตฺวญฺเญว ทุมฺมติ
อาทิตฺตํ วต มํ สนฺตํ ฆตสิตฺตํว ปาวกํ
วารินา วิย โอสิญฺจํ สพฺพํ นิพฺพาปเย ทรํ
อพฺพูฬฺหํ วต เม สลฺลํ โสกํ หทยนิสฺสิตํ




โย เม โสกปเรตสฺส ปิตุโสกํ อปานุทิ
โสหํ อพฺพูฬฺหสลฺโลสฺมิ วีตโสโก อนาวิโล
น โสจามิ น โรทามิ ตว สุตฺวาน มาณว
เอวํ กโรนฺติ สปฺปญฺญา เย โหนฺติ อนุกมฺปกา
วินิวตฺเตนฺติ โสกมฺหา สุชาโต ปิตรํ ยถาติ
สุชาตชาตกํ ทุติยํ

เวนสาขชาตกํ
นยิทํ นิจฺจํ ภวิตพฺพํ พฺรหฺมทตฺต
เขมํ สุภิกฺขํ สุขตา จ กาเย
อตฺถจฺจเย มา อหุ สมฺปมูโฬฺห
ภินฺนปฺลโว สาครสฺเสว มชฺเฌ
ยานิ กโรติ ปุริโส ตานิ อตฺตนิ ปสฺสติ
กลฺยาณการี กลฺยาณํ ปาปการี จ ปาปกํ
ยาทิสํ วปเต พีชํ ตาทิสํ รุหเต ผลํ
อิทํ ตทาจริยวโจ ปาราจริโย ยทพฺรวิ
มาสฺสุ ตฺวํ อกริ ปาปํ ยนฺตํ ปจฺฉา กตํ ตเป
อยเมว โส ปิงฺคิโย เวนสาโข




ยมฺหิ ฆาตยึ ขตฺติยานํ สหสฺสํ
อลงฺกเต จนฺทนสารลิตฺเต
ตเมว ทุกฺขํ ปจฺจาคตํ มมํ
สามาปิ โข จนฺทนลิตฺตคตฺตี
สิงฺคูว โสภญฺชนกสฺส อุคฺคตา
อทิสฺวา กาลํ กริสฺสามิ อุพฺพรึ
ตํ เม อิโต ทุกฺขตรํ ภวิสฺสตีติ
เวนสาขชาตกํ ตติยํ

อุรคชาตกํ
อุรโคว ตจํ ชิณฺณํ หิตฺวา คจฺฉติ สนฺตนน
เอวํ สรีเร นิพฺโภเค เปเต กาลกเต สติ
ทยฺหมาโน น ชานาติ ญาตีนํ ปริเทวิตํ
ตสฺมา เอตํ น โสจามิ คโต โส ตสฺส ยา คติ
อนพฺภิโต ตโต อาคา นานุญฺญาโต อิโต คโต
ยถาคโต ตถา คโต ตตฺถ กา ปริเทวนา
ทยฺหมาโน น ชานาติ ญาตีนํ ปริเทวิตํ
ตสฺมา เอตํ น โสจามิ คโต โส ตสฺส ยา คติ
สเจ โรเท กีสา อสฺสํ ตสฺสา เม กึ ผลํ สิยา





ญาติมิตฺตสุหชฺชานํ ภิยฺโย โน อรตี สิยา
ทยฺหมาโน น ชานาติ ญาตีนํ ปริเทวิตํ
ตสฺมา เอตํ น โสจามิ คโต โส ตสฺส ยา คติ
ยถาปิ ทารโก จนฺทํ คจฺฉนฺตํ อนุโรทติ
เอวํ สมฺปทเมเวตํ โย เปตมนุโสจติ
ทยฺหมาโน น ชานาติ ญาตีนํ ปริเทวิตํ
ตสฺมา เอตํ น โสจามิ คโต โส ตสฺส ยา คติ
ยถาปิ อุทกกุมฺโภ ภินฺโน อปฺปฏิสนฺธิโย
เอวํ สมฺปทเมเวตํ โย เปตมนุโสจติ
ทยฺหมาโน น ชานาติ ญาตีนํ ปริเทวิตํ
ตสฺมา เอตํ น โสจามิ คโต โส ตสฺส ยา คตีติ
อุรคชาตกํ จตุตฺถํ

ธงฺกชาตกํ
อญฺเญ โสจนฺติ โรทนฺติ อญฺเญ อสฺสุมุขา ชนา
ปสนฺนมุขวณฺโณสิ กสฺมา ฆฏ น โสจสิ
นาพฺภตีตหโร โสโก นานาคตสุขาวโห
ตสฺมา ธงฺก น โสจามิ นตฺถิ โสเก ทุตียตา
โสจํ ปณฺฑุกิโส โหติ ภตฺตญฺจสฺส น รุจฺจติ
อมิตฺตา สุมนา โหนฺติ สลฺลวิทฺธสฺส รุปฺปโต



คาเม วา ยทิวารญฺเญ นินฺเน วา ยทิวา ถเล
ฐิตํ มํ นาคมิสฺสติ เอวํ ทิฏฺฐปโท อหํ
ยสฺสตฺตา นาลเมโกว สพฺพกามรสาหโร
สพฺพาปิ ปฐวี ตสฺส น สุขํ อาวหิสฺสตีติ
ธงฺกชาตกํ ปญฺจมํ

การนฺทิยชาตกํ
เอโก อรญฺเญ คิริกนฺทรายํ
ปคฺคยฺห มหนฺตเสลํ ปเวชฺฌสิ
ปุนปฺปุนํ สนฺตรมานรูโป
การนฺทิย โกนุ ตวยิธตฺโถ
อหญฺหิมํ สาครเสวิตนฺตํ
สมํ กริสฺสามิ ยถาปิ ปาณึ
วิกีริย สานูนิ จ ปพฺพตานิ
ตสฺมา เสลํ กนฺทรายํ ปกฺขิปามิ
นยิมํ มหึ อรหติ ปาณิกปฺปํ
สมํ มนุสฺโส กรณายเมโก
มญฺญามิ มญฺเญว ทรึ ชิคึสํ





การนฺทิย หายสิ ชีวโลกํ
สเจ อยํ ภูตธรํ น สกฺโก
สมํ มนุสฺโส กรณายเมโก
เอวเมว ตฺวํ พฺรเหฺม อิเม มนุสฺเส
นานาทิฏฺฐิเก นานยิสฺสสิ เต
สงฺขิตฺตรูเปน ภวํ มมตฺถํ
อกฺขาสิ การนฺทิย เอวเมตํ
ยถา น สกฺกา ปฐวี สมายํ
กาตุํ มนุสฺเสน ตถา มนุสฺสาติ
การนฺทิยชาตกํ ฉฏฺฐํ

ลฏุกิกชาตกํ
วนฺทามิ ตํ กุญฺชรํ สฏฺฐิหายนํ
อารญฺญกํ ยูถปตึ ยสสฺสึ
ปกฺเขหิ ตํ ปญฺชลิกํ กโรมิ
มา เม วธิ ปุตฺตเก ทุพฺพลาย
วนฺทามิ ตํ กุญฺชรํ เอกจารึ
อารญฺญกํ ปพฺพตสานุโคจรํ
ปกฺเขหิ ตํ ปญฺชลิกํ กโรมิ




มา เม วธิ ปุตฺตเก ทุพฺพลาย
วธิสฺสามิ เต ลฏุกิเก ปุตฺตกานิ
กึ เม ตฺวํ กาหสิ ทุพฺพลาสิ
สตสหสฺสานิปิ ตาทิสีนํ
วาเมน ปาเทน ปปฺโปถเยยฺยํ
นเหว สพฺพตฺถ พเลน กิจฺจํ
พลํ หิ พาลสฺส วธาย โหติ
กริสฺสามิ เต นาคราช อนตฺถํ
โย เม วธิ ปุตฺตเก ทุพฺพลาย
กากญฺจ ปสฺส ลฏุกิกํ มณฺฑูกํ นีลมกฺขิกํ
เอเต นาคํ อฆาเตสุํ ปสฺส เวรสฺส เวรินํ
ตสฺมา หิ เวรํ น กยิราถ อปฺปิเยนปิ เกนจีติ
ลฏุกิกชาตกํ สตฺตมํ

จุลฺลธมฺมปาลชาตกํ
อหเมว ทูสิยา ภูนหตา รญฺโญ มหาปตาปสฺส
เอตํ มุญฺจตุ ธมฺมปาลํ หตฺเถ เม เทว เฉทหิ
อหเมว ทูสิยา ภูนหตา รญฺโญ มหาปตาปสฺส
เอตํ มุญฺจตุ ธมฺมปาลํ ปาเท เม เทว เฉทหิ
อหเมว ทูสิยา ภูนหตา รญฺโญ มหาปตาปสฺส



เอตํ มุญฺจตุ ธมฺมปาลํ สีสํ เม เทว เฉทหิ
นห นูนิมสฺส รญฺโญ มิตฺตามจฺจา จ วิชฺชเร
สุหทา เย น วทนฺติ ราชานํ มา ฆาตยิ โอรสํ ปุตฺตํ
นห นูนิมสฺส รญฺโญ มิตฺตา ญาตี จ วิชฺชเร
สุหทา เย น วทนฺติ ราชานํ มา ฆาตยิ อตฺรชํ ปุตฺตํ
จนฺทนสารานุลิตฺตา พาหา ฉิชฺชนฺติ ธมฺมปาลสฺส
ทายาทสฺส ปฐพฺยา ปาณา เม เทว รุชฺฌนฺตีติ
จุลฺลธมฺมปาลชาตกํ อฏฺฐมํ

สุวณฺณมิคชาตกํ
วิกฺกม เร มหามิค วิกฺกม เร หรีปท
ฉินฺท วรตฺติกํ ปาสํ นาหํ เอกา วเน รเม
วิกฺกมามิ น ปาเรมิ ภูมึ สุมฺภามิ เวคสา
ทโฬฺห วรตฺติโก ปาโส ปาทํ เม ปริกนฺตติ
อตฺถรสฺสุ ปลาสานิ อสึ นิพฺพาห ลุทฺทก
ปฐมํ มํ วธิตฺวาน หน ปจฺฉา มหามิคํ
น เม สุตํ วา ทิฏฺฐํ วา ภาสนฺตึ มานุสึ มิคึ
ตฺวญฺจ ภทฺเท สุขี โหหิ เอโส จาปิ มหามิโค
เอวํ ลุทฺทก นนฺทสฺสุ สห สพฺเพหิ ญาติภิ




ยถาหมชฺช นนฺทามิ มุตฺตํ ทิสฺวา มหามิคนฺติ
สุวณฺณมิคชาตกํ นวมํ

สุสนฺธีชาตกํ
วาติ คนฺโธ ติมิรานํ กุสมุทฺโทว โฆสวา
ทูเร อิโต หิ สุสนฺธี ตมฺพ กามา ตุทนฺติ มํ
กถํ สมุทฺทมตริ กถํ อทฺทกฺขิ เสรุมํ
กถํ ตสฺสา จ ตุยฺหญฺจ อหุ อคฺค สมาคโม
ภรุกจฺฉา ปยาตานํ วาณิชานํ ธเนสินํว
มงฺกเรหิ ภิทา นาวา ผลเกน มหณฺณวํ
สา มํ สเณฺหน มุทุนา นิจฺจํ จนฺทนคนฺธินี
องฺเคน อุทฺธรี ภทฺทา มาตา ปุตฺตํว โอรสํ
สา มํ อนฺเนน ปาเนน วตฺเถน สยเนน จ
อตฺตนาปิ จ มนฺทกฺขี เอวํ ตมฺพ วิชานหีติ
สุสนฺธีชาตกํ ทสมํ
มณิกุณฺฑลวคฺโค ปฐโม

ตสฺสุทฺทานํ
อถ ชินวโร หริตํ ติณโก





อถ ภินฺนลิโว อุรโคว ฆโฏ
ทริยา ปุน กุญฺชร ภูนหตา
มิค ปุตฺตมสคฺควเรน ทส

วณฺณาโรหวคฺโค
วณฺณาโรหชาตกํ
วณฺณาโรเหน ชาติยา พลนิกฺกมเนน จ
สุพาหุ น มยา เสยฺโย สุทาโฐ อิติ ภาสสิ
วณฺณาโรเหน ชาติยา พลนิกฺกมเนน จ
สุทาโฐ น มยา เสยฺโย สุพาหุ อิติ ภาสสิ
เอวญฺเจ มํ วิหรนฺตํ สุพาหุ สมฺม ทุพฺภสิ
นทานาหํ ตยา สทฺธึ สํวาสมภิโรจเย
โย ปเรสํ วจนานิ สทฺทเหถ ยถาตถํ
ขิปฺปํ ภิชฺเชถ มิตฺตสฺมึ เวรญฺจ ปสเว พหุํ
น โส มิตฺโต โย สทา อปฺปมตฺโต
เภทาสงฺกี รนฺธเมวานุปสฺสี
ยสฺมิญฺจ เสติ อุรสีว ปุตฺโต
สเว มิตฺโต โย อเภชฺโช ปเรภีติ
วณฺณาโรหชาตกํ ปฐมํ



สีลวีมํสชาตกํ
สีลํ เสยฺโย สุตํ เสยฺโย อิติ เม สํสโย อหุ
สีลเมว สุตา เสยฺโย อิติ เม นตฺถิ สํสโย
โมฆา ชาติ จ วณฺโณ จ สีลเมว กิรุตฺตมํ
สีเลน อนุเปตสฺส สุเตนตฺโถ น วิชฺชติ
ขตฺติโย จ อธมฺมฏฺโฐ เวสฺโส จาธมฺมนิสฺสิโต
เต ปริจฺจชฺชุโภ โลเก อุปปชฺชนฺติ ทุคฺคตึ
ขตฺติยา พฺราหฺมณา เวสฺสา สุทฺทา จณฺฑาลปุกฺกุสา
อิธ ธมฺมํ จริตฺวาน ภวนฺติ ติทิเว สมา
น เวทา สมฺปรายาย น ชาติ นปิ พนฺธวา
สกญฺจ สีลสํสุทฺธํ สมฺปรายสุขาวหนฺติ
สีลวีมํสชาตกํ ทุติยํ

หิริชาตกํ
หิรินฺตรนฺตํ วิชิคุจฺฉมานํ
ตวาหมสฺมิ อิติ ภาสมานํ
เสยฺยานิ กมฺมานิ อนาทิยนฺตํ
เนโส มมนฺติ อิติ นํ วิชญฺญา
ยญฺหิ กยิรา ตญฺหิ วเท ยํ น กยิรา น ตํ วเท



อกโรนฺตํ ภาสมานํ ปริชานนฺติ ปณฺฑิตา
น โส มิตฺโต โย สทา อปฺปมตฺโต
เภทาสงฺกี รนฺธเมวานุปสฺสี
ยสฺมิญฺจ เสติ อุรสีว ปุตฺโต
สเว มิตฺโต โย อเภชฺโช ปเรภิ
ปาโมชฺชกรณํ ฐานํ ปสํสาวหนํ สุขํ
ผลานิสํโส ภาเวติ วหนฺโต โปริสํ ธุรํ
ปวิเวกรสํ ปิตฺวา รสํ อุปสมสฺส จ
นิทฺทโร โหติ นิปฺปาโป ธมฺมปีติรสํ ปิวนฺติ
หิริชาตกํ ตติยํ

ขชฺโชปนกชาตกํ
โกนุ สนฺตมฺหิ ปชฺโชเต อคฺคิปริเยสนํ จรํ
อทฺทกฺขิ รตฺตึ ขชฺโชตํ ชาตเวทํ อมญฺญถ
สฺวาสฺส โคมยจุณฺณานิ อภิมตฺถํ ติณานิ จ
วิปรีตาย สญฺญาย นาสกฺขิ ปชฺชเลตเว
เอวมฺปิ อนุปาเยน อตฺถํ น ลภเต มูโค
วิสาณโต ควํ โทหํ ยตฺถ ขีรํ น วินฺทติ
วิวิเธหิ อุปาเยหิ อตฺถํ ปปฺโปนฺติ มาณวา
นิคฺคเหน อมิตฺตานํ มิตฺตานํ ปคฺคเหน จ



เสนีโมกฺขูปลาเภน วลฺลภานํ นเยน จ
ชคตึ ชคตีปาลา อาวสนฺติ วสุนฺธรนฺติ
ขชฺโชปนกชาตกํ จตุตฺถํ

อหิตุณฺฑิกชาตกํ
ธุตฺโตมฺหิ สมฺม สุมุข ชูเต อกฺขปราชิโต
หเรหิ อมฺพปกฺกานิ วีริยนฺเต ภกฺขยามเส
อลิกํ วต มํ สมฺม อภูเตน ปสํสสิ
โก เต สุโต วา ทิฏฺโฐ วา สุมุโข นาม มกฺกโฏ
อชฺชาปิ เม ตํ มนสิ ยํ มํ ตฺวํ อหิตุณฺฑิก
ธญฺญาปณํ ปวิสิตฺวา มตฺโต ฉาตํ หนาสิ มํ
ตาหํ สรํ ทุกฺขเสยฺยํ อปิ รชฺชมฺปิ การเย
เนวาหํ ยาจิโต ทชฺชํ ตถาหิ ภยตชฺชิโต
ยญฺจ ชญฺญา กุเล ชาตํ คพฺเภ ติตฺตํ อมจฺฉรึ
เตน สขิญฺจ มิตฺตญฺจ ธีโร สนฺธาตุมรหตีติ
อหิตุณฺฑิกชาตกํ ปญฺจมํ

คุมฺพิยชาตกํ
มธุวณฺณํ มธุรสํ มธุคนฺธํ วิสํ อหุ



คุมฺพิโย ฆาสเมสาโน อรญฺเญ โอทหี วิสํ
มธุ อิติ มญฺญมานา เย ตํ วิสมสายิสุํ
เตสนฺตํ กฏุกํ อาสิ มรณํ เตนุปาคมม
เย จ โข ปฏิสงฺขาย วิสนฺติ ปริวชฺชยุํ
เต อาตุเรสุ สุขิตา ทยฺหมาเนสุ นิพฺพุตา
เอวเมว มนุสฺเสสุ วิสกามา สโมหิตา
อามิสํ พนฺธนญฺเจตํ มจฺจุวโส คุหาสโย
เอวเมว อิเม กาเม อาตุรา ปริจาริเก
เย สทา ปริวชฺชนฺติ สงฺคํ โลเก อุปจฺจคุนฺติ
คุมฺพิยชาตกํ ฉฏฺฐํ

สาลิยชาตกํ
ยฺวายํ สาลิยจฺฉาโปติ กณฺหสปฺปํ อคาหยิ
เตน สปฺเปนยํ ทฏฺโฐ หโต ปาปานุสาสโก
อหนฺตรมหนฺตารํ โย นโร หนฺตุมิจฺฉติ
เอวํ โส นิหโต เสติ ยถายํ ปุริโส หโต
อหนนฺตมฆาเตนฺตํ โย นโร หนฺตุมิจฺฉติ
เอวํ โส นิหโต เสติ ยถายํ ปุริโส หโต
ยถา ปํสุมุฏฺฐิ ปุริโส ปฏิวาตํ ปฏิกฺขิเป




ตเมว โส รโช หนฺติ ยถายํ ปุริโส หโต
โย อปฺปทุฏฺฐสฺส นรสฺส ทุสฺสติ
สุทฺธสฺส โปสสฺส อนงฺคณสฺส
ตเมว พาลํ ปจฺเจติ ปาปํ
สุขุโม รโช ปฏิวาตํว ขิตฺโตติ
สาลิยชาตกํ สตฺตมํ

ตจสารชาตกํ
อมิตฺตหตฺถตฺถคตา ตจสารสมปฺปิตา
ปสนฺนมุขวณฺณาตฺถ กสฺมา ตุเมฺห น โสจถ
น โสจนาย ปริเทวนาย
อตฺโถ จ ลพฺภา อปิ อปฺปโกปิ
โสจนฺตเมนํ ทุขิตํ วิทิตฺวา
ปจฺจตฺถิกา อตฺตมนา ภวนฺติ
ยโต จ โข ปณฺฑิโต อาปทาสุ
น เวธติ อตฺถวินิจฺฉยญฺญู
ปจฺจตฺถิกาสฺส ทุขิตา ภวนฺติ
ทิสฺวา มุขํ อวิการํ ปุราณํ
ชปฺเปน มนฺเตน สุภาสิเตน
อนุปฺปทาเนน ปเวณิยา วา



ยถา ยถา ยตฺถ ลเภถ อตฺถํ
ตถา ตถา ตตฺถ ปรกฺกเมยฺย
ยโต จ ชาเนยฺย อลพฺภเนยฺโย
มยา วา อญฺเญน วา เอส อตฺโถ
อโสจมาโน อธิวาสเยยฺย
กมฺมํ ทฬฺหํ กินฺติ กโรมิทานีติ
ตจสารชาตกํ อฏฺฐมํ

มิตฺตวินฺทุกชาตกํ
กฺยาหํ เทวานมกรํ กึ ปาปํ ปกตํ มยา
ยํ เม สิรสฺมึ โอหจฺจ จกฺกํ ภมติ มตฺถเก
อติกฺกมฺม รมณกํ สทามตฺตญฺจ ทูภกํ
พฺรหฺมตรญฺจ ปาสาทํ เกนตฺเถน อิธาคโต
อิโต พหุตรา โภคา อตฺร มญฺเญ ภวิสฺสเร
อิติ เอตาย สญฺญาย ปสฺส มํ พฺยสนํ คตํ
จตุพฺภิ อฏฺฐชฺฌคมา อฏฺฐาภิ จาปิ โสฬส
โสฬสาภิ จ ทฺวตฺตึส อตฺริจฺฉํ จกฺกมาสโท
อิจฺฉาหตสฺส โปสสฺส จกฺกํ ภมติ มตฺถเก
อุปริ วิสาลา ทุปฺปูรา อิจฺฉาวิสทคามินี



เย จ ตํ อนุคิชฺฌนฺติ เต โหนฺติ จกฺกธาริโนติ
มิตฺตวินฺทุกชาตกํ นวมํ

ปลาสชาตกํ
หํโส ปลาสมวจ นิโคฺรโธ สมฺม ชายติ
องฺกสฺมึ เต นิสินฺโนว โส เต มมฺมานิ เฉชฺชติ
วฑฺฒตาเมว นิโคฺรโธ ปติฏฺฐสฺส ภวามหํ
ยถา ปิตา จ มาตา จ เอวเมโส ภวิสฺสติ
ยํ ตฺวํ องฺกสฺมึ วฑฺเฒสิ ขีรรุกฺขํ ภยานกํ
อามนฺต โข ตํ คจฺฉาม วุฑฺฒิมสฺส น รุจฺจติ
อิทานิ โข มํ ภายติ มหาเนรุนิทสฺสนํ
หํสสฺส อนภิญฺญาย มหา เม ภยมาคตํ
น ตสฺส วุฑฺฒิ กุสลปฺปสตฺถา
โย วฑฺฒมาโน ฆสเต ปติฏฺฐํ
ตสฺสูปโรธํ ปริสงฺกมาโน
ปตารยี มูลวธาย ธีโรติ
ปลาสชาตกํ ทสมํ
วณฺณาโรหวคฺโค ทุติโย





อฑฺฒวคฺโค
ทีฆีติโกสลชาตกํ
เอวํ ภูตสฺส เต ราช อาคตสฺส วเส มม
อตฺถิ นุ โกจิ ปริยาโย โย ตํ ทุกฺขา ปโมจเย
เอวมฺภูตสฺส เม ตาต อาคตสฺส วเส ตว
นตฺถิ โน โกจิ ปริยาโย โย มํ ทุกฺขา ปโมจเย
นาญฺญํ สุจริตํ ราช นาญฺญํ ราช สุภาสิตํ
ตายเต มรณกาเล เอวเมวิตรํ ธนํ
อกฺโกจฺฉิ มํ อวธิ มํ อชินิ มํ อหาสิ เม
เย จ ตํ อุปนยฺหนฺติ เวรํ เตสํ น สมฺมติ
อกฺโกจฺฉิ มํ อวธิ มํ อชินิ มํ อหาสิ เม
เย จ ตํ นูปนยฺหนฺติ เวรํ เตสูปสมฺมติ
น หิ เวเรน เวรานิ สมฺมนฺตีธ กุทาจนํ
อเวเรน จ สมฺมนฺติ เอส ธมฺโม สนนฺตโนติ
ทีฆีติโกสลชาตกํ ปฐมํ

มิคโปตกชาตกํ
อคารา ปจฺจุเปตสฺส อนาคารสฺส เต สโต
สมณสฺส น ตํ สาธุ ยํ เปตมนุโสจสิ
สํวาเสน หเว สกฺก มนุสฺสสฺส มิคสฺส วา



หทเย ชายเต เปมํ น ตํ สกฺกา อโสจิตุํ
มตํ มริสฺสํ โรทนฺติ เย รุทนฺติ ลปนฺติ จ
ตสฺมา ตฺวํ อิสิ มา โรทิ โรทิตํ โมฆมาหุ สนฺโต
โรทิเตน หเว พฺรเหฺม มโต เปโต สมุฏฺฐเห
สพฺเพ สงฺคมฺม โรทาม อญฺญมญฺญสฺส ญาตเก
อาทิตฺตํ วต มํ สนฺตํ ฆตสิตฺตํว ปาวกํ
วารินา วิย โอสิญฺจํ สพฺพํ นิพฺพาปเย ทรํ
อพฺพูฬฺหํ วต เม สลฺลํ ยมาสิ หทยสฺสิตํ
โย เม โสกปเรตสฺส ปุตฺตโสกํ อปานุทิ
โสหํ อพฺพูฬฺหสลฺโลสฺมิ วีตโสโก อนาวิโล
น โสจามิ น โรทามิ ตว สุตฺวาน วาสวาติ
มิคโปตกชาตกํ ทุติยํ

มูสิกชาตกํ
กุหึ คตา กตฺถ คตา อิติ ลาลปฺปตี ชโน
อหเมเวโก ชานามิ อุทปาเน มูสิกา หตา
ยญฺเจตํ อิติ จินฺตี จ คทฺรโภว นิวตฺตสิ
อุทปาเน มูสิกํ หนฺตฺวา ยวํ ภกฺขิตุมิจฺฉสิ
ทหโร จาสิ ทุมฺเมธ ปฐมุปฺปตฺติโก สุสู




ทีฆญฺเจตํ สมาปชฺช น เต ทสฺสามิ ชีวิตํ
นานฺตลิกฺขภวเนน นางฺคปุตฺตสิเรน วา
ปุตฺเตน หิ ปตฺถยิโต สิโลเกหิ ปโมจิโต
สพฺพํ สุตมธีเยถ หีนมุกฺกฏฺฐมชฺฌิมํ
สพฺพสฺส อตฺถํ ชาเนยฺย น จ สพฺพํ ปโยชเย
โหติ ตาทิสโก กาโล ยตฺถ อตฺถาวหํ สุตนฺติ
มูสิกชาตกํ ตติยํ

จุลฺลธนุคฺคหชาตกํ
สพฺพํ ภณฺฑํ สมาทาย ปารํ ติณฺโณสิ พฺราหฺมณ
ปจฺจาคจฺฉ ลหุํ ขิปฺปํ มมฺปิ ตาเรหิทานิ โภ
อสนฺถุตํ มํ จิรสนฺถุเตน
นิมินิ โภตี อธุวํ ธุเวน
มยาปิ โภตี นิมิเนยฺย อญฺญํ
อิโต อหํ ทูรตรํ คมิสฺสํ
กายํ เอฬคณิคุมฺเพ กโรติ อหุหาสิยํ
นยิธ นจฺจํ วา คีตํ วา ตาลํ วา สุสมาหิตํ
อนมฺหิกาเล สุสฺโสณิ กินฺนุ ชคฺฆสิ โสภเน
สิคาล พาล ทุมฺเมธ อปฺปปญฺโญสิ ชมฺพุก




ชินฺโน มจฺฉญฺจ เปสิญฺจ กปโณ วิย ฌายสิ
สุทสฺสํ วชฺชมญฺเญสํ อตฺตโน ปน ทุทฺทสํ
ชินฺนา ปติญฺจ ชารญฺจ มมฺปิ ตฺวญฺเญว ฌายสิ
เอวเมตํ มิคราช ยถา ภาสสิ ชมฺพุก
สา นูนาหํ อิโต คนฺตฺวา ภตฺตุ เหสฺสํ วสานุคา
โย หเร มตฺติกํ ถาลํ กํสถาลมฺปิ โส หเร
กตํเยว ตยา ปาปํ ปุนเปวํ กริสฺสสีติ
จุลฺลธนุคฺคหชาตกํ จตุตฺถํ

กโปตกชาตกํ
อิทานิ โขมฺหิ สุขิโต อโรโค
นิกฺกณฺฏโก นิปฺปติโต กโปโต
กาหามิทานิ หทยสฺส ตุฏฺฐึ
ตถาหิ มํ มํสสากํ พเลติ
กายํ พลากา สิขินี โจรี ลงฺฆีปิตามหา
โอรํ พลาเก อาคจฺฉ จณฺโฑ เม วายโส สขา
อลญฺหิ เต ชคฺฆิตาเย มมํ ทิสฺวาน เอทิสํ
วิลูนํ สูทปุตฺเตน ปิฏฺฐมฏฺเฐน มกฺขิตํ
สุนฺหาโต สุวิลิตฺโตสิ อนฺนปาเนน ตปฺปิโต




กณฺเฐ จ เต เวฬุริโย อคมาสิ กชงฺคลํ
มา เต มิตฺโต อมิตฺโต วา อคมาสิ กชงฺคลํ
ปิญฺชานิ ตตฺถ ลายิตฺวา กณฺเฐ พนฺธนฺติ วฏฺฏนํ
ปุน ปาปชฺชสี สมฺม สีลํ หิ ตว ตาทิสํ
น หิ มานุสกา โภคา สุภุญฺชา โหนฺติ ปกฺขิโนติ
กโปตกชาตกํ นิฏฺฐิตํ
อฑฺฒวคฺโค ตติโย

ตสฺสุทฺทานํ
อถ วณฺณ สสีล หิริ ลภเต
สุมุขาสิ สสาลิย มิตฺตวโร
อถ จกฺก ปลาส สราช สโต
ยว พาล กโปตก ปณฺณรส

ตตฺร วคฺคุทฺทานํ ภวติ
ชินญฺจ วณฺณํ อสมํ วคุปฺปริ
สุเทสิตา ชาตกนฺติ สนฺติ วีสติ
มเหสิโน พฺรหฺมจริตฺตมุตฺต
มโวจ คาถา อตฺถวตี สุพฺยญฺชนา
ปญฺจกนิปาตํ นิฏฺฐิตํ




ฉกฺกนิปาตชาตกํ
อาวาริยวคฺโค
อาวาริยชาตกํ
มาสุ กุชฺฌ ภูมิปติ มาสุ กุชฺฌ รเถสภ
กุทฺธํ อปฺปฏิกุชฺฌนฺโต ราชา รฏฺฐสฺส ปูชิโต
คาเม วา ยทิวารญฺเญ นินฺเน วา ยทิวา ถเล
สพฺพตฺถมนุสาสามิ มาสุ กุชฺฌ รเถสภ
อาวาริยปิตา นาม อหุ คงฺคาย นาวิโก
ปุพฺเพ ชนํ ตารยิตฺวา ปจฺฉา ยาจติ เวตนํ
เตนสฺส ภณฺฑนํ โหติ น จ โภเคหิ วฑฺฒติ
อติณฺณญฺเญว ยาจสฺสุ อปารํ ตาต นาวิก
อญฺโญ หิ ติณฺณสฺส มโน อญฺโญ โหติ ติเรสิโน
คาเม วา ยทิวารญฺเญ นินฺเน วา ยทิวา ถเล

สพฺพตฺถมนุสาสามิ มาสุ กุชฺฌิตฺถ นาวิก
ยาเยว อนุสาสนิยา ราชา คามวรํ อทา
ตาเยว อนุสาสนิยา นาวิโก ปหรี มุขํ
ภตฺตํ ภินฺนํ หตา ภริยา คพฺโภ จ ปติโต ฉมา
มิโคว ชาตรูเปน น เตนตฺถํ อวฑฺฒิตุนฺติ
อาวาริยชาตกํ ปฐมํ




เสตเกตุชาตกํ
มา ตาต กุชฺฌิ น หิ สาธุ โกโธ
พหุมฺปิ เต อทิฏฺฐํ อสฺสุตญฺจ
มาตาปิตา ทิสา ตาต เสตเกตุ
อาจริยมาหุ ทิสตํ ปสตฺถา
อคาริโน อนฺนปานวตฺถทา
อวฺหายิกา ตมฺปิ ทิสํ วทนฺติ
เอสา ทิสา ปรมา เสตเกตุ
ยํ ปตฺวา ทุกฺขี สุขิโน ภวนฺติ
ขราชินา ชฏิลา ปงฺกทนฺตา
ทุมุกฺขรูปา เยเม ชปนฺติ มนฺเต
กจฺจิ นุ เต มานุสเก ปโยเค
อิทํ วิทู ปริมุตฺตา อปายา
ปาปานิ กมฺมานิ กริตฺวา ราช
พหุสฺสุโต เนว จเรยฺย ธมฺมํ
สหสฺสเวโทปิ น ตํ ปฏิจฺจ
ทุกฺขา ปมุญฺเจ จรณํ อปตฺวา
สหสฺสเวโทปิ น ตํ ปฏิจฺจ
ทุกฺขา ปมุญฺเจ จรณํ อปตฺวา




มญฺญามิ เวทา อผลา ภวนฺติ
สสํยมํ จรณญฺเญว สจฺจํ
น เหว เวทา อผลา ภวนฺติ
สสํยมํ จรณญฺเญว สจฺจํ
กิตฺติญฺจ ปปฺโปติ อธิจฺจ เวเท
สนฺตึ ปุเณติ จรเณน ทนฺโตติ
เสตเกตุชาตกํ ทุติยํ

ทรีมุขชาตกํ
ปงฺโก จ กามา ปลิโป จ กามา
ภยญฺจ เมตํ ติมูลํ ปวุตฺตํ
รโช จ ธูโม จ มยา ปกาสิตา
หิตฺวา ตุวํ ปพฺพช พฺรหฺมทตฺต
คธิโต จ รตฺโต จ อธิมุจฺฉิโต จ
กาเมสฺวาหํ พฺราหฺมณ ภึสรูปํ
ตํ นุสฺสเห ชีวิกตฺโถ ปหาตุํ
กาหามิ ปุญฺญานิ อนปฺปกานิ
โย อตฺถกามสฺส หิตานุกมฺปิโน
โอวชฺชมาโน น กโรติ สาสนํ
อิทเมว เสยฺโย อิติ มญฺญมาโน




ปุนปฺปุนํ คพฺภมุเปติ มนฺโท
โส โฆรรูปํ นิรยํ อุเปติ
สุภาสุภํ มุตฺตกรีสปูรํ
สตฺตา สกาเย น ชหนฺติ คิทฺธา
เย โหนฺติ กาเมสุ อวีตราคา
มิเฬฺหน ลิตฺตา รุหิเรน มกฺขิตา
เสเมฺหน ลิตฺตา อุปนิกฺขมนฺติ
ยํ ยํ หิ กาเยน ผุสนฺติ ตาวเท
สพฺพํ อสาตํ ทุกฺขเมว เกวลํ
ทิสฺวา วทามิ น หิ อญฺญโต สวํ
ปุพฺเพนิวาสํ พหุกํ สรามิ
จิตฺราหิ คาถาหิ สุภาสิตาหิ
ทรีมุโข นิชฺฌาปยี สุเมธนฺติ
ทรีมุขชาตกํ ตติยํ

เนรุชาตกํ
กาโกลา กากสงฺฆา จ มยญฺจ ปตตํ วรา
สพฺเพว สทิสา โหม อิมํ อาคมฺม ปพฺพตํ
อิธ สีหา จ พฺยคฺฆา จ สกุณา จ มิคาธมา



สพฺเพว สทิสา โหนฺติ อยํ โก นาม ปพฺพโต
อิมํ เนรุนฺติ ชานนฺติ มนุสฺสา ปพฺพตุตฺตมํ
อิธ วณฺเณน สมฺปนฺนา วสนฺติ สพฺพปาณิโน
อมานนา ยตฺถ สิยา สนฺตานํ วา วิมานนา
หีนสมฺมานนา วาปิ น ตตฺถ วสตี วเส
ยตฺถ อลโส จ ทกฺโข จ สูโร ภีรุ จ ปูชิยา
น ตตฺถ สนฺโต วสนฺติ อวิเสสกเร นเค
นายํ เนรุ วิภชติ หีนอุกฺกฏฺฐมชฺฌิเม
อวิเสสกโร เนรุ หนฺท เนรุํ ชหามเสติ
เนรุชาตกํ จตุตฺถํ

อาสงฺกชาตกํ
อาสาวตี นาม ลตา ชาตา จิตฺตลตาวเน
ตสฺสา วสฺสสหสฺเสน เอกํ นิพฺพตฺตเต ผลํ
ตํ เทวา ปยิรุปาสนฺติ ตาว ทูรผเล สติ
อาสึเสว ตุวํ ราช อาสา ผลวตี สุขา
อาสึสเถว โส ปกฺขี อาสึสเถว โส ทิโช
ตสฺเสวาสา สมิชฺฌตฺถ ตาว ทูรคตา สติ
อาสึเสว ตุวํ ราช อาสา ผลวตี สุขา
สมฺเปสิ โข มํ วาจาย น จ สมฺเปสิ กมฺมุนา




มาลา เสเรยฺยกสฺเสว วณฺณวนฺตา อคนฺธิกา
อผลํ มธุรํ วาจํ โย มิตฺเตสุ ปกุพฺพติ
อททํ อวิสฺสชํ โภคํ สนฺธิ เตนสฺส ชีรติ
ยํ หิ กยิรา ตํ หิ วเท ยํ น กยิรา น ตํ วเท
อกโรนฺตํ ภาสมานํ ปริชานนฺติ ปณฺฑิตา
พลญฺจ วต เม ขีณํ ปาเถยฺยญฺจ น วิชฺชติ
สงฺเก ปาณูปโรธาย หนฺททานิ วชามหํ
เอตเทว หิ เม นามํ ยํ นามสฺมึ รเถสภ
อาคเมหิ มหาราช ปิตรํ อามนฺตยามหนฺติ
อาสงฺกชาตกํ ปญฺจมํ

มิคาโลปชาตกํ
น เม รุจิ มิคาโลป ยสฺส เต ตาทิสี คติ
อตุจฺจํ ตาต คจฺฉสิ อภูมึ ตาต เสวสิ
จตุกฺกณฺณํว เกทารํ ยถา เต ปฐวี สิยา
ตโต ตาต นิวตฺตสฺสุ มาสุ เอตฺโต ปรํ คมิ
สนฺติ อญฺเญปิ สกุณา ปตฺตยานา วิหงฺคมา
อุกฺขิตฺตา วาตเวเคน นฏฺฐา เต สสฺสตีสมา
อกตฺวา อปรณฺณสฺส ปิตุ วุฑฺฒสฺส สาสนํ




กาลวาเต อติกฺกมฺม เวรมฺภานํ วสํ อคา
ตสฺส ปุตฺตา จ ทารา จ เย จญฺเญ อนุชีวิโน
สพฺเพ พฺยสนมาปาทุํ อโนวาทกเร ทิเช
เอวมฺปิ อิธ วุฑฺฒานํ โย วากฺยํ นาวพุชฺฌติ
อติสีมํ จโร ทิตฺโต คิชฺโฌ วาตีตสาสโน
สพฺเพ พฺยสนํ ปปฺโปนฺติ อกตฺวา พุทฺธสาสนนฺติ
มิคาโลปชาตกํ ฉฏฺฐํ

สิริกาฬกณฺณิชาตกํ
กา นุ กาเฬน วณฺเณน น จาปิ ปิยทสฺสนา
กา วา ตฺวํ กสฺส วา ธีตา กถํ ชาเนมุ ตํ มยํ
มหาราชสฺสหํ ธีตา วิรูปกฺขสฺส จณฺฑิยา
อหํ กาฬี อลกฺขิกา กาฬกณฺณีติ มํ วิทู
โอกาสํ ยาจิโต เทหิ วเสมุ ตว สนฺติเก
กึสีเล กึสมาจาเร ปุริเส นิวิเส ตุวํ
ปุฏฺฐา เม กาฬิ อกฺขาหิ กถํ ชาเนมุ ตํ มยํ
มกฺขี ปลาสี สารมฺภี อิสฺสุกี มจฺฉรี สโถ
โส มยฺหํ ปุริโส กนฺโต ลทฺธํ ยสฺส วินสฺสติ
โกธโน อุปนาหี จ ปิสุโณ จ วิเภทโก
กณฺฏกวาโจ ผรุโส โส เม กนฺตตโร ตโต




อชฺช สุเวติ ปุริโส สทตฺถํ นาวพุชฺฌติ
โอวชฺชมาโน กุปฺปติ เสยฺยโส อติมญฺญติ
ทวปฺปลุทฺโธ ปุริโส สพฺพมิตฺเตหิ ธํสติ
โส มยฺหํ ปุริโส กนฺโต ตสฺมึ โหมิ อนามยา
อเปหิ เอตฺโต ตฺวํ กาฬิ เนตํ อเมฺหสุ วิชฺชติ
อญฺญํ ชนปทํ คจฺฉ นิคเม ราชธานิโย
อหมฺปิ โข ตํ ชานามิ เนตํ ตุเมฺหสุ วิชฺชติ
สนฺติ โลเก อลกฺขิกา สงฺฆรนฺติ พหุํ ธนํ
อหํ เทโว จ เม ภาตา อุโภ นํ วิธมามเส
กา นุ ทิพฺเพน วณฺเณน ปฐพฺยา สุปติฏฺฐิตา
กา วา ตฺวํ กสฺส วา ธีตา กถํ ชาเนมุ ตํ มยํ
มหาราชสฺสหํ ธีตา ธตรฏฺฐสิรีมโต
อหํ สิรี จ ลกฺขี จ ภูริปญฺญาติ มํ วิทู
โอกาสํ ยาจิโต เทหิ วเสมุ ตว สนฺติเก
กึสีเล กึสมาจาเร ปุริเส นิวิเส ตุวํ
ปุฏฺฐา เม ลกฺขิ อกฺขาหิ ยถา ชาเนมุ ตํ มยํ
โย จาปิ สีเต อถวาปิ อุเณฺห
วาตาตเป ฑํสสิรึสเป จ
ขุทฺท ปิปาสํ อภิภุยฺย สพฺพํ
รตฺตินฺทิวํ โย สตตํ นิยุตฺโต




กาลาคตญฺจ น หาเปติ อตฺถํ
โส เม มนาโป นิวิเส วตมฺหิ
อกฺโกธโน มิตฺตวา จาควา จ
สีลูปปนฺโน อสโถชุภูโต
สงฺคาหโก สขิโล สณฺหวาโจ
มหตฺตปตฺโตปิ นิวาตวุตฺติ
ตสฺมึห โปเส วิปุลา ภวามิ
อุมฺมี สมุทฺทสฺส ยถาปิ วณฺณํ
โย จาปิ มิตฺเต อถวา อมิตฺเต
เสฏฺเฐ สริกฺเข อถวาปิ หีเน
อตฺถํ จรนฺตํ อถวา อนตฺถํ
อาวี รโห สงฺคหเมว วตฺโต
วาจํ น วชฺชา ผรุสํ กทาจิ
มตสฺส ชีวสฺส จ ตสฺส โหมิ
เอเตส โย อญฺญตรํ ลภิตฺวา
กนฺตํ สิรึ มชฺชติ อปฺปปญฺโญ
ตํ ทิตฺตรูปํ วิสมํ จรนฺตํ
กรีสชาตํว วิวชฺชยามิ
อตฺตนา กุรุเต ลกฺขึ อลกฺขึ กุรุตตฺตนา




น หิ ลกฺขึ อลกฺขึ วา อญฺโญ อญฺญสฺส การโกติ
สิริกาฬกณฺณิชาตกํ สตฺตมํ

กุกฺกุฏชาตกํ
สุจิตฺตปตฺตฉาทน ตมฺพจูฬ วิหงฺคม
โอโรห ทุมสาขาย มุธา ภริยา ภวามิ เต
จตุปฺปที ตฺวํ กลฺยาณิ ทฺวิปทาหํ มโนรเม
มิคี ปกฺขี อสํยุตฺตา อญฺญํ ปริเยส สามิกํ
โกมาริกา เต เหสฺสามิ มญฺชุกา ปิยภาณินี
วินฺท มํ อริเยน เวเทน กลฺยาณึ พฺรหฺมจารินึ
กุณปาทิ โลหิตเป โจริ กุกฺกุฏโปถินิ
น ตฺวํ อริเยน เวเทน มมํ ภตฺตารมิจฺฉสิ
เอวมฺปิจาตุรา นารี ทิสฺวาน ปวรํ นรํ
เนนฺติ สณฺหาหิ วาจาหิ วิฬารี วิย กุกฺกุฏํ
โย จ อุปฺปติตํ อตฺถํ น ขิปฺปมนุพุชฺฌติ
อมิตฺตวสมเนฺวติ ปจฺฉา จ อนุตปฺปติ
โย จ อุปฺปติตํ อตฺถํ ขิปฺปเมว นิโพธติ




มุจฺจเต สตฺตุสมฺพาธา กุกฺกุโฏว วิฬาริยาติ
กุกฺกุฏชาตกํ อฏฺฐมํ

ธมฺมทฺธชชาตกํ
ธมฺมํ จรถ ญาตโย ธมฺมํ จรถ ภทฺท โว
ธมฺมจารี สุขํ เสติ อสฺมึ โลเก ปรมฺหิ จ
ภทฺทโก วตายํ ปกฺขี ทิโช ปรมธมฺมิโก
เอกปาเทน ติฏฺฐนฺโต ธมฺมเมวานุสาสติ
นาสฺส สีลํ วิชานาถ อนญฺญาย ปสํสถ
ภุตฺวา อณฺฑญฺจ ฉาเป จ ธมฺโม ธมฺโมติ ภาสติ
อญฺญํ ภณติ วาจาย อญฺญํ กาเยน กุพฺพติ
วาจาย โน จ กาเยน น ตํ ธมฺมํ อธิฏฺฐิโต
วาจาย สขิโล โหติ มโนปวิทุคฺโค สิยา
ปฏิจฺฉนฺโน กูปสฺสโย กณฺหสปฺโปว ธมฺมทฺธโช
คามนิคมาสุ สาธุ สมฺมโต ทุชฺชาโน อยํ







ปุริเสน พาลิเสน
อิมํ ตุณฺเฑหิ ปกฺเขหิ ปาทา จิมํ วิเหฐถ
ฉวํ หิมํ วินาเสถ นายํ สํวาสนารโหติ
ธมฺมทฺธชชาตกํ นวมํ

นนฺทิยมิคราชชาตกํ
สเจ พฺราหฺมณ คจฺฉสิ สาเกตํ อญฺชนํ วนํ
วชฺชาสิ นนฺทิยํ นาม ปุตฺตํ อสฺมากโมรสํ
มาตาปิตา จ เต วุฑฺฒา เต ตํ อิจฺฉนฺติ ปสฺสิตุํ
ภุตฺตา มยา นิวาปานิ ราชิโน ปานโภชนํ
ตํ ราชปิณฺฑํ อวโภตฺตุํ นาหํ พฺราหฺมณมุสฺสเห
โอทหิสฺสามหํ ปสฺสํ ขุรปฺปานิสฺส ราชิโน
ตทาหํ สุขิโต มุตฺโต อปิ ปสฺเสยฺย มาตรํ
มิคราชา ปุเร อาสึ โกสลสฺส นิเกตเว
นนฺทิโย นาม นาเมน อภิรูโป จตุปฺปโท
ตํ มํ วธิตุมาคจฺฉิ ทายสฺมึ อญฺชนาวเน
ธนน อารชฺชํ กตฺวาน อุสุํ สนฺธาย โกสโล
ตสฺสาหํ โอทหึ ปสฺสํ ขุรปฺปานิสฺส ราชิโน




ตทาหํ สุขิโต มุตฺโต มาตรํ ทฏฺฐุมาคโตติ
นนฺทิยมิคราชชาตกํ ทสมํ
อาวาริยวคฺโค ปฐโม

ตสฺสุทฺทานํ
อถ กุชฺฌรเถสภ เกตุวโร
ทรีมุข สเนรุตา จ ปุน
อปนนฺท สิรี จ สุจิตฺตวโร
อถ ธมฺมิก นนฺทิมิเคน ทส

ขุรปุตฺตวคฺโค
ขุรปุตฺตชาตกํ
สจฺจํ กิเรวมาหํสุ กลกํ พาโลติ ปณฺฑิตา
ปสฺส พาโล รโหกมฺมํ อาวิกุพฺพํ น พุชฺฌติ
ตฺวํ นุ โข สมฺม พาโลสิ ขุรปุตฺต วิชานหิ
รชฺชุยาหิ ปริกฺขิตฺโต วงฺโกฏฺโฐ โอหิโตมุโข
อปรํปิ สมฺม เต พาลฺยํ โย มุตฺโต น ปลายสิ
โส จ พาลตโร สมฺม ยํ ตฺวํ วหสิ เสนกํ
ยนฺนุ สมฺม อหํ พาโล อชราช วิชานหิ




อถ เกน เสนโก พาโล ตํ เม อกฺขาหิ ปุจฺฉิโต
อุตฺตมตฺถํ ลภิตฺวาน ภริยาย โย ปทสฺสติ
เตน ชหิสฺสตตฺตานํ สา เจวสฺส น เหสฺสติ
น ปิยมฺเมติ ชนินฺท ตาทิโส
อตฺตํ นิรงฺกตฺว ปิยานิ เสวติ
อตฺตาว เสยฺโย ปรมาว เสยฺโย
ลพฺภา ปิยา โอจิตตฺเตน ปจฺฉาติ
ขุรปุตฺตชาตกํ ปฐมํ

สูจิชาตกํ
อกกฺกสํ อผรุสํ ขรโธตํ สุปาสิยํ
สุขุมํ ติขิณคฺคญฺจ โก สูจึ เกตุมิจฺฉติ
สุมชฺชญฺจ สุปาสญฺจ อนุปุพฺพสุวตฺติตํ
ฆนฆาติมํ ปฏิตฺถทฺธํ โก สูจึ เกตุมิจฺฉติ
อิโตทานิ ปตายนฺติ สูจิโย พลิสานิ จ
โกยํ กมฺมารคามสฺมึ สูจึ วิกฺเกตุมิจฺฉติ
อิโต สตฺถานิ คจฺฉนฺติ กมฺมนฺตา วิวิธา ปุถู
โกยํ กมฺมารคามสฺมึ สูจึ วิกฺเกตุมรหติ




สูจิ กมฺมารคามสฺมึ วิกฺเกตพฺพา ปชานตา
อาจริยา ปชานนฺติ กมฺมํ สุกตทุกฺกฏํ
อิมญฺจ เต ปิตา ภทฺเท สูจึ ชญฺญา มยา กตํ
ตยา จ มํ นิมนฺเตยฺย ยญฺจตฺถญฺญํ ฆเร ธนนฺติ
สูจิชาตกํ ทุติยํ

ตุณฺฑิลชาตกํ
นวจฺฉทฺทเก ทานิ ทิยฺยติ
ปุณฺณายํ โทณิ สุวามินี ฐิตา
พหุโก ชโน ปาสปาณิโก
โน จ โข เม ปฏิภาติ ภุญฺชิตุํ
ตสสิ ภมสิ เลณมิจฺฉสิ
อตาโณสิ กุหึ คมิสฺสสิ
อปฺโปสฺสุโก ภุญฺช ตุณฺฑิล
มํสตฺถาย โปสิยามเส
โอคห รหทํ อกทฺทมํ
สพฺพํ เสทมลํ ปวาหย
คณฺหาหิ นวํ วิเลปนํ




ยสฺส คนฺโธ น กทาจิ ฉิชฺชติ
กตโม นุ รหโท อกทฺทโม
กึสุ เสทมลนฺติ วุจฺจติ
กตมญฺจ นวํ วิเลปนํ
กสฺส คนฺโธ น กทาจิ ฉิชฺชติ
ธมฺโม รหโท อกทฺทโม
ปาปํ เสทมลนฺติ วุจฺจติ
สีลญฺจ นวํ วิเลปนํ
ตสฺส คนฺโธ น กทาจิ ฉิชฺชติ
นนฺทนฺติ สรีรฆาติโน
น จ นนฺทนฺติ สรีรธาริโน
ปุณฺณาย ปุณฺณมาสิยา
รมมานาว ชหนฺติ ชีวิตนฺติ
ตุณฺฑิลชาตกํ ตติยํ

สุวณฺณกกฺกฏกชาตกํ
สิงฺคี มิโค อายตจกฺขุเนตฺโต
อฏฺฐิตฺตโจ วาริสโย อโลโม
เตนาภิภูโต กปณํ รุทามิ
หเร สขา กิสฺส นุ มํ ชหาสิ



โส อสฺสสนฺโต มหตา ผเณน
ภุชงฺคโม กกฺกฏกชฺฌปตฺโต
สขา สขารํ ปริตายมาโน
ภุชงฺคมํ กกฺกฏโก อคฺคเหสิ
น วายสํ โน ปน สปฺปราชํ
ฆาสตฺถิโก กกฺกฏโก อเทยฺย
ปุจฺฉามิ ตํ อายตจกฺขุเนตฺต
อถ กิสฺส เหตุมฺห อุโภ คหีตา
อยํ ปุริโส มม อตฺถกาโม
โย มํ คเหตฺวา อุทกาย เนติ
ตสฺมึ มเต ทุกฺขมนปฺปกํ เม
อหญฺจ เอโส จ อุโภ น โหม
มมญฺจ ทิสฺวาน ปวฑฺฒกายํ
สพฺโพ ชโน หึสิตุเมวมิจฺเฉ
สาทุญฺจ ถูลญฺจ มุทุญฺจ มํสํ
กากาปิ มํ ทิสฺวาน วิเหฐเยยฺยุํ
สเจ ตสฺส เหตุมฺห อุโภ คหีตา
อุฏฺฐาตุ โปโส วิสมาวมามิ
มมญฺจ กากญฺจ ปมุญฺจ ขิปฺปํ




ปุเร วิสํ คาฬฺหมุเปติ มจฺจํ
สปฺปํ ปโมกฺขามิ น ตาว กากํ
ปฏิพทฺธโก โหติ หิ ตาว กาโก
ปุริสญฺจ ทิสฺวาน สุขึ อโรคํ
กากํ ปโมกฺขามิ ยเถว สปฺปํ
กาโก ตทา เทวทตฺโต อโหสิ
วารโณ ปน กณฺหสปฺโป อโหสิ
อานนฺทภโทฺร กกฺกฏโก อโหสิ
อหํ ตทา พฺราหฺมโณ โหมิ สตฺถาติ
สุวณฺณกกฺกฏกชาตกํ จตุตฺถํ

มยฺหกสกุณชาตกํ
สกุโณ มยฺหโก นาม คิริสานุทรีจโร
ปกฺกํ ปิปฺผลิมารุยฺห มยฺหํ มยฺหนฺติ กนฺทติ
ตสฺเสวํ วิลปนฺตสฺส ทิชสงฺฆา สมาคตา
ภุตฺวาน ปิปฺผลึ ยนฺติ วิลปเตว โส ทิโช
เอวเมว อิเธกจฺโจ สงฺฆริตฺวา พหุํ ธนํ
เนวตฺตโน น ญาตีนํ ยโถธึ ปฏิปชฺชติ
น โส อจฺฉาทนํ ภตฺตํ น มาลํ น วิเลปนํ




นานุโภติ สกึ กิญฺจิ น สงฺคณฺหาติ ญาตเก
ตสฺเสวํ วิลปนฺตสฺส มยฺหํ มยฺหนฺติ รกฺขโต
ราชาโน อถวา โจรา ทายาทา เย จ อปฺปิยา
ธนมาทาย คจฺฉนฺติ วิลปเตว โส นโร
ธีโร โภเค อธิคมฺม สงฺคณฺหาติ จ ญาตเก
เตน โส กิตฺตึ ปปฺโปติ เปจฺจ สคฺเค ปโมทตีติ
มยฺหกสกุณชาตกํ ปญฺจมํ

ปพฺพชิตวิเหฐกชาตกํ
ทุพฺพณฺณรูปํ ตฺวมริยวณฺณี
ปุรกฺขิตฺวา ปญฺชลิโก นมสฺสสิ
เสยฺโย นุ เต โส อุทาหุ สริกฺโข
นามํ ปรสฺสตฺตโน จาปิ พฺรูหิ
น นามโคตฺตํ คณฺหนฺติ ราช
สมคฺคตานุชฺชุคตาน เทวา
อหญฺจ เต นามเธยฺยํ วทามิ
สกฺโกหมสฺมี ติทสานมินฺโท
โย ทิสฺวา ภิกฺขุํ จรณูปปนฺนํ
ปุรกฺขิตฺวา ปญฺชลิโก นมสฺสติ
ปุจฺฉามิ ตํ เทวราเชตมตฺถํ





อิโต จุโต กึ ลภเต สุขํ โส
โย ทิสฺวา ภิกฺขุํ จรณูปปนฺนํ
ปุรกฺขิตฺวา ปญฺชลิโก นมสฺสติ
ทิฏฺเฐว ธมฺเม ลภเต ปสํสํ
สคฺคญฺจ โส ยาติ สรีรเภทา
ลกฺขี วต เม อุทปาทิ อชฺช
ยํ วาสวํ ภูติปติทฺทสาม
ภิกฺขุญฺจ ทิสฺวาน ตุวญฺจ สกฺก
กาหามิ ปุญฺญานิ อนปฺปกานิ
อทฺธา หเว เสวิตพฺพา สปญฺญา
พหุสฺสุตา เย พหุฐานจินฺติโน
ภิกฺขุญฺจ ทิสฺวาน มมญฺจ ราช
กโรหิ ปุญฺญานิ อนปฺปกานิ
อกฺโกธโน นิจฺจปสนฺนจิตฺโต
สพฺพาติถียาจโยโค ภวิตฺวา
นิหญฺญ มานํ อภิวาทยิสฺสํ
สุตฺวาน เทวินฺท สุภาสิตานีติ
ปพฺพชิตวิเหฐกชาตกํ ฉฏฺฐํ




อุปสิงฺฆปุปฺผชาตกํ
ยเมตํ วาริชํ ปุปฺผํ อทินฺนํ อุปสิงฺฆสิ
เอกงฺคเมตํ เถยฺยานํ คนฺธเถโนสิ มาริส
น หรามิ น ภญฺชามิ อารา สิงฺฆามิ วาริชํ
อถ เกน นุ วณฺเณน คนฺธเถโนติ วุจฺจติ
โยยํ ภิสานิ ขณติ ปุณฺฑรีกานิ ภญฺชติ
เอวํ อากิณฺณกมฺมนฺโต กสฺมา เอโส น วุจฺจติ
อากิณฺณลุทฺโธ ปุริโส ธาติโจลํว มกฺขิโต
ตสฺมึ เม วจนํ นตฺถิ ตญฺจารหามิ วตฺตเว
อนงฺคณสฺส โปสสฺส นิจฺจํ สุจิคเวสิโน
วาลคฺคมตฺตปาปสฺส อพฺภามตฺตํว ขายติ
อทฺธา มํ ยกฺข ชานาสิ อโถ มํ อนุกมฺปสิ
ปุนปิ ยกฺข วชฺชาสิ ยทา ปสฺสสิ เอทิสํ
เนว ตํ อุปชีวามิ นปิ เต ภติกมฺหเส
ตฺวเมว ภิกฺขุ ชาเนยฺย เยน คจฺเฉยฺย สุคฺคตินฺติ
อุปสิงฺฆปุปฺผชาตกํ สตฺตมํ

วิฆาสาทชาตกํ
สุสุขํ วต ชีวนฺติ เย ชนา วิฆาสาทิโน





ทิฏฺเฐว ธมฺเม ปาสํสา สมฺปราเย จ สุคฺคติ
สุกสฺส ภาสมานสฺส น นิสาเมถ ปณฺฑิตา
อิทํ สุณาถ โสทริยา อเมฺหวายํ ปสํสติ
นาหํ ตุเมฺห ปสํสามิ กุณปาทา สุณาถ เม
อุจฺฉิฏฺฐโภชิโน ตุเมฺห น ตุเมฺห วิฆาสาทิโน
สตฺตวสฺสา ปพฺพชิตา มชฺฌรญฺเญ สิขณฺฑิโน
วิฆาเสเนว ยาเปนฺตา มยํ เจ โภโต คารยฺหา
เก นุ โภโต ปสํสิยา
ตุเมฺห สีหานํ พฺยคฺฆานํ วาฬานญฺจาวสิฏฺฐกํ
อุจฺฉิฏฺเฐเนว ยาเปนฺตา มญฺญิโวฺห วิฆาสาทิโน
เย พฺราหฺมณสฺส สมณสฺส อญฺญสฺส จ วณิพฺพิโน
ทตฺวาวเสสํ ภุญฺชนฺติ เต ชนา วิฆาสาทิโนติ
วิฆาสาทชาตกํ อฏฺฐมํ

วฏฺฏกชาตกํ
ปณีตํ ภุญฺชเส ภตฺตํ สปฺปิเตลญฺจ มาตุล
อถ เกน นุ วณฺเณน กีโส ตฺวมสิ วายส
อมิตฺตมชฺเฌ วสโต เตสุ อามิสเมสโต
นิจฺจํ อุพฺพิคฺคหทยสฺส กุโต กากสฺส ทฬฺหิยํ
นิจฺจํ อุพฺพิคฺคิโน กากา ธงฺกา ปาเปน กมฺมุนา




ลทฺโธ ปิณฺโฑ น ปีเณติ กีโส เตนสฺมิ วฏฺฏก
ลูขานิ ติณวีชานิ อปฺปเสฺนหานิ ภุญฺชสิ
อถ เกน นุ วณฺเณน ถูโล ตฺวมสิ วฏฺฏก
อปฺปิจฺฉา อปฺปจินฺตาย อวิทูรคเมน จ
ลทฺธาลทฺเธน ยาเปนฺโต ถูโล เตนสฺมิ วายส
อปฺปิจฺฉสฺส หิ โปสสฺส อปฺปจินฺติสุขสฺส จ
สุสงฺคหิตปฺปมาณสฺส วุตฺตี สุสมุทานิยาติ
วฏฺฏกชาตกํ นวมํ

มณิชาตกํ
จิรสฺสํ วต ปสฺสามิ สหายํ มณิธารินํ
สุกตา มสฺสุกุตฺติยา โสภเต วต เม สขา
ปรูฬฺหกจฺฉนขโลโม อหํ กมฺเม สุพฺยาวโฏ
จิรสฺสํ นหาปิตํ ลทฺธา โลมนฺตมชฺชหารยิ
ยํ นุ โลมํ อหาเรสิ ทุลฺลภํ ลทฺธกปฺปกํ
อถ กิญฺจิ หิ เต สมฺม กณฺเฐ กึนิกิลายติ
มนุสฺสสุขุมาลานํ มณิ กณฺเฐสุ ลมฺพติ





เตสาหํ อนุสิกฺขามิ มา ตฺวํ มญฺญิ ทวา กตํ
สเจปิมํ ปิหยสิ มสฺสุกุตฺตึ สุการิตํ
การยิสฺสามิ เต สมฺม มณึ จาปิ ททามิ เต
ตฺวญฺเญว มณินา ฉนฺโน สุกตาย จ มสฺสุยา
อามนฺต โข ตํ คจฺฉามิ ปิยํ เม ตว ทสฺสนนฺติ
มณิชาตกํ ทสมํ
ขุรปุตฺตวคฺโค ทุติโย

ตสฺสุทฺทานํ
อถ ปสฺส สสูจิ จ ตุณฺฑิลโก
มิค มยฺหกปญฺจมปกฺขิวโร
อถ ปญฺชลิ วาริช มชฺฌ ปุน
อถ วฏฺฏก กโปฏวเรน ทส

ตตฺร วคฺคุทฺทานํ ภวติ
อถ วคฺคํ ปกิตฺติสฺสํ ฉนิปาตํ วรุตฺตเม
อาวาริยา จ สูจิ จ เทฺว จ วุตฺตา สุพฺยญฺชนา
ฉกฺกนิปาตํ นิฏฺฐิตํ




สตฺตกนิปาตชาตกํ
กุกฺกุวคฺโค
กุกฺกุชาตกํ
ทิยฑฺฒกุกฺกู อุทเยน กณฺณิกา
วิทตฺถิโย อฏฺฐ ปริกฺขิปนฺติ นํ
สา สีสปา สารมยา อเผคฺคุกา
กุหึ ฐิตา อุปริโต น ธํสติ
ยา ตึสติ สารมยา อเผคฺคุกา
ปริกิริย โคปาณสิโย สมฏฺฐิตา
ตาหิ สุสงฺคหิตา พลสา จ ปีฬิตา
สมฏฺฐิตา อุปริโต น ธํสติ
เอวมฺปิ มิตฺเตหิ ทเฬฺหหิ ปณฺฑิโต
อเภชฺชรูเปหิ สุจีหิ มนฺติภิ
สุสงฺคหีโต สิริยา น ธํสติ
โคปานสีภารวหาว กณฺณิกา
ขรตฺตจํ เพลฺลํ ยถาปิ สตฺถวา
อนามสนฺโตปิ กโรติ ติตฺตกํ
สมาหรํ สาธุกโรติ ปตฺถวา
อสาธุกยิรา ตนุพนฺธมุทฺธรํ





เอวมฺปิ คามนิคเมสุ ปณฺฑิโต
อสาหสํ ราช ธนานิ สงฺฆรํ
ธมฺมานุวตฺตี ปฏิปชฺชมาโน
ผาตึ กยิรา อวิเหฐยํ ปรํ
โอทาตมูลํ สุจิวาริสมฺภวํ
ชาตํ ยถา โปกฺขรณีสุ อมฺพุชํ
ปทุมํ ยถา อคฺคินิภาสิผาลิมํ
น กทฺทโม น รโช น วาริ ลิมฺปติ
เอวมฺปิ โวหารสุจึ อสาหสํ
วิสุทฺธกมฺมนฺตมเปตปาปกํ
น ลิมฺปติ กมฺมกิเลส ตาทิโส
ชาตํ ยถา โปกฺขรณีสุ อมฺพุชนฺติ
กุกฺกุชาตกํ ปฐมํ

มโนชชาตกํ
ยถา จาโป นินฺนมติ ชิยา จาปิ นิกุชฺชติ
หญฺญเต นูน มโนโช มิคราชา สขา มม
หนฺททานิ วนนฺตานิ ปกฺกมามิ ยถาสุขํ
เนตาทิสา สขา โหนฺติ ลพฺภา เม ชีวโต สขา
น ปาปชนสํเสวี อจฺจนฺตํ สุขเมธติ



มโนชํ ปสฺส เสมานํ คิริยสฺสานุสาสนี
น ปาปสมฺปวงฺเกน มาตา ปุตฺเตน นนฺทติ
มโนชํ ปสฺส เสมานํ อจฺฉนฺนํ สมฺหิ โลหิเต
เอวมาปชฺชเต โปโส ปาปิโย จ นิคจฺฉติ
โย เว หิตาน วจนํ น กโรติ อตฺถทสฺสินํ
เอวญฺจ โส โหติ ตโตว ปาปิโย
โย อุตฺตโม อธมชนูปเสวี
ปสฺสุตฺตมํ อธมชนูปเสวึ
มิคาธิปํ สรวรเวคนิทฺธุตํ
นิหียติ ปุริโส นิหีนเสวี
น จ หาเยถ กทาจิ ตุลฺยเสวี
เสฏฺฐมุปคมญฺจ อุเทติ ขิปฺปํ
ตสฺมา อตฺตโน อุตฺตรํ ภเชถาติ
มโนชชาตกํ ทุติยํ

สุตนชาตกํ
ราชา เต ภตฺตํ ปาเหสิ สุจึ มํสูปเสจนํ
มฆเทวสฺมึ อธิวตฺเถ เอหิ นิกฺขมฺม ภุญฺชสฺสุ
เอหิ มาณว โอโรหิ ภิกฺขมาทาย สูปิตํ




ตฺวญฺจ มาณว ภกฺโขสิ อุโภ ภกฺขา ภวิสฺสถ
อปฺปเกน ตุวํ ยกฺข ถุลฺลมตฺถํ ชหิสฺสสิ
ภิกฺขนฺเต นาหริสฺสนฺติ ชนา มรณสงฺกิโน
ลทฺธายํ ยกฺข ตว นิจฺจภิกฺขํ
สุจึ ปณีตํ รสสาธุเปตํ
ภิกฺขญฺจ เต อาหริโย นโร อิธ
สุทุลฺลโภ โหหิติ ขาทิเต มยิ
มเมว สุตนํ อตฺโถ ยถา ภาสสิ มาณว
มยา ตฺวํ สมนุญฺญาโต โสตฺถึ ปสฺสาหิ มาตรํ
ขคฺคํ ฉตฺตญฺจ ปาติญฺจ คจฺเฉวาทาย มาณว
โสตฺถึ ปสฺสตุ เต มาตา ตฺวญฺจ ปสฺสาหิ มาตรํ
เอวํ ยกฺข สุขี โหหิ สห สพฺเพหิ ญาติภิ
ธนญฺจ เม อธิคตํ รญฺโญ จ วจนํ กตนฺติ
สุตนชาตกํ ตติยํ

มาตุโปสกคิชฺฌชาตกํ
เต กถนฺนุ กริสฺสนฺติ วุฑฺฒา คิริทรีสยา
อหํ พนฺโธสฺมิ ปาเสน นิลิยสฺส วสํ คโต
กึ คิชฺฌ ปริเทเวสิ กา นุ เต ปริเวทนา





นเม สุโต วา ทิฏฺโฐ วา ภาสนฺโต มานุสึ ทิโช
ภรามิ มาตาปิตโร วุฑฺเฒ คิริทรีสเย
เต กถนฺนุ กริสฺสนฺติ อหํ วสํ คโต ตว
ยนฺนุ คิชฺโฌ โยชนสตํ กุณปานิ อเวกฺขติ
กสฺมา ชาลญฺจปาสญฺจ อาสชฺชาปิ น พุชฺฌสิ
ยทา ปราภโว โหติ โปโส ชีวิตสงฺขเย
อถ ชาลญฺจ ปาสญฺจ อาสชฺชาปิ น พุชฺฌติ
ภรสฺสุ มาตาปิตโร วุฑฺเฒ คิริทรีสเย
มยา ตฺวํ สมนุญฺญาโต โสตฺถึ ปสฺสาหิ ญาตเก
เอวํ ลุทฺทก นนฺทสฺสุ สห สพฺเพหิ ญาติภิ
ภริสฺสํ มาตาปิตโร วุฑฺเฒ คิริทรีสเยติ
มาตุโปสกคิชฺฌชาตกํ จตุตฺถํ

ทพฺพปุปฺผชาตกํ
อนุตีรจารี ภทฺทนฺเต สหายมนุธาว มํ
มหา เม คหิโต มจฺโฉ โส มํ หรติ เวคสา
คมฺภีรจารี ภทฺทนฺเต ทฬฺหํ คณฺหาหิ ถามสา
อหํ ตํ อุทฺธริสฺสามิ สุปณฺโณ อุรคมฺมิว
วิวาโท โน สมุปฺปนฺโน ทพฺพปุปฺผ สุโณหิ เม



สเมหิ เมธคํ สมฺม วิวาโท วูปสมฺมตุ
ธมฺมฏฺโฐหํ ปุเร อาสึ พหุอฏฺฏํว ตีริตํ
สเมมิ เมธคํ สมฺม วิวาโท วูปสมฺมตุ
อนุตีรจารี นงฺคุฏฺฐํ สีสํ คมฺภีรจาริโน
อจฺจายํ มชฺฌิโมขณฺโฑ ธมฺมฏฺฐสฺส ภวิสฺสติ
จิรํปิ ภกฺโข อภวิสฺส สเจ น วิวเทมเส
อสีสกํ อนงฺคุฏฺฐํ สิคาโล หรติ โรหิตํ
ยถาปิ ราชา นนฺเทยฺย รชฺชํ ลทฺธาน ขตฺติโย
เอวาหมชฺช นนฺทามิ ทิสฺวา ปุณฺณมุขํ ปตึ
กถนฺนุ ถลโช สนฺโต อุทเก มจฺฉํ ปรามสิ
ปุฏฺโฐ เม สมฺม อกฺขาหิ กถํ อธิคตํ ตยา
วิวาเทน กิสา โหนฺติ วิวาเทน ธนกฺขยา
ชินา อุทฺทา วิวาเทน ภุญฺช มายาวิ โรหิตํ
เอวเมว มนุสฺเสสุ วิวาโท ยตฺถ ชายติ
ธมฺมฏฺฐํ ปฏิธาวนฺติ โส หิ เนสํ วินายโก
ธนาปิ ตตฺถ ชียนฺติ ราชโกโส ปวฑฺฒตีติ
ทพฺพปุปฺผชาตกํ ปญฺจมํ

ทสณฺณกชาตกํ
ทสณฺณกํ ติขิณธารํ อสึ สมฺปนฺนปายินํ




ปริสายํ ปุริโส คิลติ กึ ทุกฺกรตรํ ตโต
ยทญฺญํ ทุกฺกรํ ฐานํ ตํ เม อกฺขาหิ ปุจฺฉิโต
คิเลยฺย ปุริโส โลภา อสึ สมฺปนฺนปายินํ
โย จ วชฺชา ททามีติ ตํ ทุกฺกรตรํ ตโต
สพฺพญฺญํ สุกรํ ฐานํ เอวํ ชานาหิ มาคธ
พฺยากาสิ อายุโร ปญฺหํ อตฺถํ ธมฺมสฺส โกวิโท
ปุกฺกุสํทานิ ปุจฺฉามิ กึ ทุกฺกรตรํ ตโต
ยทญฺญํ ทุกฺกรํ ฐานํ ตํ เม อกฺขาหิ ปุจฺฉิโต
น วาจมุปชีวนฺติ อผลํ คิรมุทีริตํ
โย ทตฺวา อวากยิรา ตํ ทุกฺกรตรํ ตโต
สพฺพญฺญํ สุกรํ ฐานํ เอวํ ชานาหิ มาคธ
พฺยากาสิ ปุกฺกุโส ปญฺหํ อตฺถํ ธมฺมสฺส โกวิโท
เสนกํทานิ ปุจฺฉามิ กึ ทุกฺกรตรํ ตโต
ยทญฺญํ ทุกฺกรํ ฐานํ ตํ เม อกฺขาหิ ปุจฺฉิโต
ทเทยฺย ปุริโส ทานํ อปฺปํ วา ยทิวา พหุํ
โย จ ทตฺวา นานุตปฺเป ตํ ทุกฺกรตรํ ตโต
สพฺพญฺญํ สุกรํ ฐานํ เอวํ ชานาหิ มาคธ
พฺยากาสิ อายุโร ปญฺหํ อโถ ปุกฺกุสโปริโส



สพฺเพ ปเญฺห อภิโภติ ยถา ภาสติ เสนโกติ
ทสณฺณกชาตกํ ฉฏฺฐํ

เสนกชาตกํ
วิพฺภนฺตจิตฺโต กุปิตินฺทฺริโยสิ
เนตฺเตหิ เต วาริคณา สวนฺติ
กินฺเต นฏฺฐํ กึ ปน ปตฺถยาโน
อิธาคมา พฺราหฺมณ อิงฺฆ พฺรูหิ
มิยฺเยถ ภริยา วชโต มมชฺช
อคจฺฉโต มรณมาห ยกฺโข
เอเตน ทุกฺเขน ปเวธิโตสฺมิ
อกฺขาหิ เม เสนก เอตมตฺถํ
พหูนิ ฐานานิ วิจินฺตยิตฺวา
ยเมตฺถ วกฺขามิ ตเทว สจฺจํ
มญฺญามิ เต พฺราหฺมณ สตฺตุภสฺตํ
อชานโต กณฺหสปฺโป ปวิฏฺโฐ
อาทาย ทณฺฑํ ปริสุมฺภ ภสฺตํ
ปสฺเสลมูคํ อุรคํ ทุชิวฺหํ
ฉินฺทชฺช กงฺขํ วิจิกิจฺฉิตานิ
ภุชงฺคมํ ปสฺส ปมุญฺจ ภสฺตํ



สํวิคฺครูโป ปริสาย มชฺเฌ
โส พฺราหฺมโณ สตฺตุภสฺตํ ปมุญฺจิ
อถ นิกฺขมิ อุรโค อุคฺคเตโช
อาสีวิโส สปฺโป ผณํ กริตฺวา
สุลทฺธลาภา ชนกสฺส รญฺโญ
โย ปสฺสติ เสนกํ สาธุปญฺญํ
วิวฏฺฏจฺฉโท นุสิ สพฺพทสฺสี
ญาณํ นุ เต พฺราหฺมณ ภึสรูปํ
อิมานิ เม สตฺตสตานิ อตฺถิ
คณฺหาหิ สพฺพานิ ททามิ ตุยฺหํ
ตยา หิ เม ชีวิตมชฺช ลทฺธํ
อโถปิ ภริยายมกาสิ โสตฺถึ
น ปณฺฑิตา เวตฺตนมาทิยนฺติ
จิตฺราหิ คาถาหิ สุภาสิตาหิ
อิโตปิ เต พฺราหฺมณ ททนฺตุ วิตฺตํ
อาทาย ตฺวํ คจฺฉ สกํ นิเกตนฺติ
เสนกชาตกํ สตฺตมํ




อฏฺฐิเสนชาตกํ
เยเม อหํ น ชานามิ อฏฺฐิเสน วนิพฺพเก
เต มํ สงฺคมฺม ยาจนฺติ กสฺมา มํ ตฺวํ น ยาจสิ
ยาจโก อปฺปิโย โหติ ยาจํ อททมปฺปิโย
ตสฺมาหนฺตํ น ยาจามิ มา เม วิทฺเทสฺสนา อหุ
โย จ ยาจนชีวาโน กาเล ยาจํ น ยาจติ
ปรญฺจ ปุญฺญํ ธํเสติ อตฺตนาปิ น ชีวติ
โย จ ยาจนชีวาโน กาเล ยาจํปิ ยาจติ
ปรญฺจ ปุญฺญํ ลพฺเภติ อตฺตนาปิ จ ชีวติ
น เว ทุสฺสนฺติ สปฺปญฺญา ทิสฺวา ยาจกมาคเต
พฺรหฺมจารี ปิโย เมสิ วร ภญฺญิตมิจฺฉสิ
น เว ยาจนฺติ สปฺปญฺญา ธีโร จ วิทิตุมรหติ
อุทฺทิสฺส อริยา ติฏฺฐนฺติ เอสา อริยาน ยาจนา
ททามิ เต พฺราหฺมณ โรหิณีนํ
ควํ สหสฺสํ สห ปุงฺคเวน
อริโย หิ อริยสฺส กถํ น ทชฺชา
สุตฺวาน คาถา ตว ธมฺมยุตฺตาติ
อฏฺฐิเสนชาตกํ อฏฺฐมํ





กปิชาตกํ
ยตฺถ เวรี นิวิสติ น วเส ตตฺถ ปณฺฑิโต
เอกรตฺตํ ทฺวิรตฺตํ วา ทุกฺขํ วสติ เวริสุ
ทิโส เว ลหุจิตฺตสฺส โปสสฺสานุวิธิยฺยโต
เอกสฺส กปิโน เหตุ ยูถสฺส อนโย กโต
พาโล จ ปณฺฑิตมานี ยูถสฺส ปริหารโก
สจิตฺตสฺส วสํ คนฺตฺวา สเยถายํ ยถา กปิ
น สาธุ พลวา พาโล ยูถสฺส ปริหารโก
อหิโต ภวติ ญาตีนํ สกุณานํว เจตโก
ธีโร จ พลวา สาธุ ยูถสฺส ปริหารโก
หิโต ภวติ ญาตีนํ ติทสานํว วาสโว
โย จ สีลญฺจ ปญฺญญฺจ สุตญฺจตฺตนิ ปสฺสติ
อุภินฺนมตฺถํ จรติ อตฺตโน จ ปรสฺส จ
ตสฺมา ตุเลยฺยมตฺตานํ สีลํ ปญฺญํ สุตํปิว
คณํ วา ปริหเร ธีโร เอโก วาปิ ปริพฺพเชติ
กปิชาตกํ นวมํ

พกพฺรหฺมชาตกํ
ทฺวาสตฺตติ โคตม ปุญฺญกมฺมา



วสวตฺติโน ชาติชรํ อตีตา
อยมนฺติมา เวทคู พฺรหฺมุปปตฺติ
อสฺมาภิชปฺปนฺติ ชนา อเนกา
อปฺปญฺจ เหตํ น หิ ทีฆมายุ
ยํ ตฺวํ พก มญฺญสิ ทีฆมายุํ
สตํ สหสฺสาน นิรพฺพุทานํ
อายุํ ปชานามิ ตวาห พฺรหฺเม
อนนฺตทสฺสี ภควาหมสฺมิ
ชาติชฺชรํ โสกมุปาติวตฺโต
กึ เม ปุราณํ วตสีลวตฺตํ
อาจิกฺข เมตํ ยมหํ วิชญฺญํ
ยํ ตฺวํ อปาเยสิ พหู มนุสฺเส
ปิปาสิเต ฆมฺมนิ สมฺปเรเต
ตนฺเต ปุราณํ วตสีลวตฺตํ
สุตฺตปฺปพุทฺโธว อนุสฺสรามิ
ยํ เอณิกูลสฺมึ ชนตํ คหีตํ
อโมจยี คยฺหก นียมานํ
ตนฺเต ปุราณํ วตสีลวตฺตํ
สุตฺตปฺปพุทฺโธว อนุสฺสรามิ
คงฺคาย โสตสฺมึ คหีตนาวํ



ลุทฺเทน นาเคน มนุสฺสกปฺปา
อโมจยี ตฺวํ พลสา ปสยฺห
ตนฺเต ปุราณํ วตสีลวตฺตํ
สุตฺตปฺปพุทฺโธว อนุสฺสรามิ
กปฺโป จ เต ปตฺถจโร อโหสึ
สมฺพุทฺธิวนฺตํ วติตํ อมญฺญํ
ตนฺเต ปุราณํ วตสีลวตฺตํ
สุตฺตปฺปพุทฺโธว อนุสฺสรามิ
อทฺธา ปชานาสิ มเมตมายุํ
อญฺญํปิ ชานาสิ ตถาหิ พุทฺโธ
ตถาหิ ตายํ ชลิตานุภาโว
โอภาสยํ ติฏฺฐติ พฺรหฺมโลกนฺติ
พกพฺรหฺมชาตกํ ทสมํ
กุกฺกุวคฺโค ปฐโม

ตสฺสุทฺทานํ
วรกณฺณิก จาปวโร สุตโน
อถ คิชฺฌ สโรหิตมจฺฉวโร
ปุน ทสณฺณก เสนก ยาจนโก
อถ เวรี สพฺรหฺมพเกน ทส



คนฺธารวคฺโค
คนฺธารชาตกํ
หิตฺวา คามสหสฺสานิ ปริปุณฺณานิ โสฬส
โกฏฺฐาคารานิ ผีตานิ สนฺนิธินฺทานิ กุพฺพสิ
หิตฺวา คนฺธารวิสยํ ปหูตธนปานิยํ
ปสาสนิโต นิกฺขนฺโต อิธทานิ ปสาสสิ
ธมฺมํ ภณามิ เวเทห อธมฺโม เม น รุจฺจติ
ธมฺมํ เม ภณมานสฺส น ปาปมุปลิมฺปติ
เยนเกนจิ วณฺเณน ปโร ลภติ รุปฺปนํ
มหตฺถิยมฺปิ เจ วาจํ น ตํ ภาเสยฺย ปณฺฑิโต
กามํ รุปฺปตุ วา มา วา ภูสํ วา วิกิริยฺยตุ
ธมฺมํ เม ภณมานสฺส น ปาปมุปลิมฺปติ
โน เจ อสฺส สกา พุทฺธิ วินโย วา สุสิกฺขิโต
วเน อนฺธมหึโสว จเรยฺย พหุโก ชโน
ยสฺมา จ ปนิเธกจฺเจ อาเจรมฺหิ สุสิกฺขิตา
ตสฺมา วินีตวินยา ธีรา จรนฺติ สุสมาหิตาติ
คนฺธารชาตกํ ปฐมํ





มหากปิชาตกํ
อตฺตานํ สงฺกมํ กตฺวา โย โสตฺถึ สมตารยิ
กึ ตฺวํ เตสํ กึเม ตุยฺหํ โหนฺติ เหเต มหากปิ
ราชาหํ อิสฺสโร เตสํ ยูถสฺส ปริหารโก
เตสํ โสกปเรตานํ ภึตานนฺเต อรินฺทม
อุลฺลงฺฆยิตฺวา อตฺตานํ วิสฺสฏฺฐธนุโน สตํ
ตโต อปรปาเทสุ ทฬฺหํ พนฺธํ ลตาคุลํ
ฉินฺนพฺภมิว วาเตน นุณฺโณ รุกฺขมุปาคมึ
โสหํ อปฺปภวํ ตตฺถ สาขํ หตฺเถหิ อคฺคหึ
ตํ มํ วีณายตํ สนฺตํ สาขาย จ ลตาย จ
สมนุกฺกมนฺตา ปาเทหิ โสตฺถึ สาขมิคา คตา
ตํ มํ น ตปฺปตี พนฺโธ วโธ เม น ตเปสฺสติ
สุขมาหริตํ เตสํ เยสํ รชฺชมการยึ
เอสา เต อุปมา ราช ตํ สุณาหิ อรินฺทมํ
รญฺญา รฏฺฐสฺส โยคฺคสฺส พลสฺส นิคมสฺส จ
สพฺเพสํ สุขเมตพฺพํ ขตฺติเยน ปชานตาติ
มหากปิชาตกํ ทุติยํ





กุมฺภการชาตกํ
อมฺพาหมทฺทํ วนมนฺตรสฺมึ
นีโลภาสํ ผลิตํ สํวิรูฬฺหํ
ตมทฺทสํ ผลเหตุ วิภคฺคํ
ตํ ทิสฺวา ภิกฺขาจริยํ จรามิ
เสลํ สุมฏฺฐํ นรวีรนิฏฺฐิตํ
นารี ยุคํ ธารยิ อปฺปสทฺทํ
ทุติยญฺจ อาคมฺม อโหสิ สทฺโท
ตํ ทิสฺวา ภิกฺขาจริยํ จรามิ
ทิชา ทิชํ กุณปมาหรนฺตํ
เอกํ สมานํ พหุกา สเมจฺจ
อาหารเหตุ ปริปาตยึสุ
ตํ ทิสฺวา ภิกฺขาจริยํ จรามิ
อุสภาหมทฺทํ ยูถสฺส มชฺเฌ
วลกฺกกก วณฺณพลูปปนฺนํ
ตมทฺทสํ กามเหตุ วิตุนฺนํ
ตํ ทิสฺวา ภิกฺขาจริยํ จรามิ
กรณฺฑโก กลิงฺคานํ คนฺธารานญฺจ นคฺคชิ
นิมิราชา วิเทหานํ ปญฺจาลานญฺจ ทุมฺมุโข
เอเต รฏฺฐานิ หิตฺวาน ปพฺพชึสุ อกิญฺจนา



สพฺเพปิเม เทวสมา สมาคตา
อคฺคิ ยถา ปชฺชลิโต ตเถวิเม
อหํปิ เอโก จริสฺสามิ ภคฺควิ
หิตฺวาน กามานิ ยโถธิกานิ
อยเมว กาโล น หิ อญฺโญ อตฺถิ
อนุสาสิโต เม น ภเวยฺย ปจฺฉา
อหมฺปิ เอกา จริสฺสามิ ภคฺคว
สกุณีว มุตฺตา ปุริสสฺส หตฺถา
อามํ ปกฺกญฺจ ชานนฺติ อโถ โลณํ อโลณกํ
ตมหํ ทิสฺวาน ปพฺพชึ จเรว ตฺวํ จรามหนฺติ
กุมฺภการชาตกํ ตติยํ

ทฬฺหธมฺมชาตกํ
อหญฺจ ทฬฺหธมฺมสฺส วหนฺตี นาภิราธยึ
นุทนฺตี อุรสิ สลฺลํ ยุทฺเธ วิกฺกนฺตจารินี
นูน ราชา น ชานาติ มม วิกฺกมโปริสํ
สงฺคาเม สุกตนฺตานิ ทูตวิปฺปหิตานิ จ
สา นูนาหํ มริสฺสามิ อพนฺธุ อปรายินี




ตทา หิ กุมฺภการสฺส ทินฺนา ฉกณหาริกา
ยาวตาสึสตี โปโส ตาวเทว ปวีณติ
อตฺถาปาเย ชหนฺติ นํ โอฏฺฐิพฺยาธึว ขตฺติโย
โย ปุพฺเพ กตกลฺยาโณ กตตฺโถ นาวพุชฺฌติ
อตฺถา ตสฺส ปลุชฺชนฺติ เย โหนฺติ อภิปตฺถิตา
โย ปุพฺเพ กตกลฺยาโณ กตตฺโถ มนุพุชฺฌติ
อตฺถา ตสฺส ปวฑฺฒนฺติ เย โหนฺติ อภิปตฺถิตา
ตํ โว วทามิ ภทฺทํ โว ยาวนฺเตตฺถ สมาคตา
สพฺเพ กตญฺญุโน โหถ จิรํ สคฺคมฺหิ ฐสฺสถาติ
ทฬฺหธมฺมชาตกํ จตุตฺถํ

โสมทตฺตชาตกํ
โย มํ ปุเร ปจฺจุเทติ อรญฺเญ ทูรมายโต
โส น ทิสฺสติ มาตงฺโค โสมทตฺโต กุหึ คโต
อยํ วา โส มโต เสติ อลฺลปิตํว วิจฺฉิโต
ภูมฺยา นิปติโต เสติ อมรา วต กุญฺชโร
อนคาริยุเปตสฺส วิปฺปมุตฺตสฺส เต สโต
สมณสฺส น ตํ สาธุ ยํ เปตมนุโสจติ
สํวาเสน หเว สกฺก มนุสฺสสฺส มิคสฺส วา




หทเย ชายตี เปมํ น ตํ สกฺกา อโสจิตุํ
มตํ มริสฺสํ โรทนฺติ เย รุทนฺติ ลปนฺติ จ
ตสฺมา ตฺวํ อิสิ มา โรทิ โรทิตํ โมฆมาหุ สนฺโต
กนฺทิเตน หเว พฺรหฺเม มโต เปโต สมุฏฺฐเห
สพฺเพ สงฺคมฺม โรทาม อญฺญมญฺญสฺส ญาตเก
อาทิตฺตํ วต มํ สนฺตํ ฆตสิตฺตํว ปาวกํ
วารินา วิย โอสิญฺจิ สพฺพํ นิพฺพาปเย ทรํ
อพฺพูฬฺหํ วต เม สลฺลํ ยมาสิ หทยสฺสิตํ
โย เม โสกปเรตสฺส ปุตฺตโสกํ อปานุทิ
โสหํ อพฺพูฬฺหสลฺโลสฺมิ วีตโสโก อนาวิโล
น โสจามิ น โรทามิ ตว สุตฺวาน วาสวาติ
โสมทตฺตชาตกํ ปญฺจมํ

สุสีมชาตกํ
กาฬานิ เกสานิ ปุเร อเหสุํ
ชาตานิ สีสมฺหิ ยถาปเทเส
ตานิชฺช เสตานิ สุสีม ทิสฺวา
ธมฺมํ จร พฺรหฺมจริยสฺส กาโล
มเมว เทว ปลิตํ น ตุยฺหํ
มเมว สีสํ มม อุตฺตมงฺคํ



อตฺถํ กริสฺสนฺติ มุสา อภาณึ
เอกาปราธํ ขมถ ราชเสฏฺฐ
ทหโร ตฺวํ ทสฺสนีโยสิ ราช
ปฐมุคฺคโต โหสิ ยถา กลีโร
รชฺชญฺจ กาเรหิ มมญฺจ ปสฺส
มา กาลิกํ อนุธาวิ ชนินฺท
ปสฺสามิ โวหํ ทหรึ กุมารึ
สามฏฺฐปสฺสํ สุตนน สุมชฺฌํ
กาลปฺปลฺลวาว ปเวลฺลมานา
ปโลภยนฺตีว นเรสุ คจฺฉติ
ตเมน ปสฺสามิ ปเรน นารึ
อาสีติกํ นาวุติกญฺจ ชจฺจา
ทณฺฑํ คเหตฺวาน ปเวธมานํ
โคปาณสีภคฺคสมํ จรนฺตํ
โสหํ ตเมวานุวิจินฺตยนฺโต
เอโก สยามิ สยนสฺส มชฺเฌ
อหมฺปิ เอวํ อิติ เปกฺขมาโน
เคเห น รเม พฺรหฺมจริยสฺส กาโล
รชฺชุ วาลมฺพนี เจสา ยา เคเห วสโต รติ




เอตํปิ เฉตฺวาน วชนฺติ ธีรา
อนเปกฺขิโน กามสุขํ ปหายาติ
สุสีมชาตกํ ฉฏฺฐํ

โกฏสิมฺพลิชาตกํ
อหํ ทสสตพฺยามํ อุรคมาทาย อาคโต
ตญฺจ มญฺจ มหากายํ ธารยํ นปฺปเวธสิ
อถิมํ ขุทฺทกํ ปกฺขึ อปฺปมํสตรํ มยา
ธารยํ พฺยถสิ ภีโต กิมตฺถํ โกฏสิมฺพลิ
มํสภกฺโข ตุวํ ราช ผลภกฺโข อยํ ทิโช
อยํ นิโคฺรธวีชานิ มิลกฺขุทุมฺพรานิ จ
อสฺสตฺถานิ จ ภกฺเขตฺวา ขนฺเธ เม โอทหิสฺสติ
เต รุกฺขา สํวิรูหนฺติ มม ปสฺเส นิวาตชา
เต มํ ปริโยนทฺธิสฺสนฺติ อรุกฺขํ มํ กริสฺสเร
สนฺติ อญฺเญปิ รุกฺขาเส มูลิโน ขนฺธิโน ทุมา
อิมินา สกุณชาเตน วีชมาหริตฺวา หตา
อชฺฌารูหา หิ วฑฺฒนฺติ พฺรหนฺตํปิ วนปฺปตึ
ตสฺมา ราช ปเวธามิ สมฺปสฺสํ นาคตํ ภยํ
สงฺเกยฺย สงฺกิตพฺพานิ รกฺเขยฺยานาคตํ ภยํ




อนาคตภยา ธีโร อุโภ โลเก อเวกฺขตีติ
โกฏสิมฺพลิชาตกํ สตฺตมํ

ธูมการิชาตกํ
ราชา อปุจฺฉิ วิธูรํ ธมฺมกาโม ยุธิฏฺฐิโล
อปิ พฺราหฺมณ ชานาสิ โก เอโก พหุ โสจติ
พฺราหฺมโณ อชยูเถน พหุเตนฺโท วเน วสํ
ธูมํ อกาสิ วาเสฏฺโฐ รตฺตินฺทิวมตนฺทิโต
ตสฺส ตํธูมคนฺเธน สรภา มกสทฺทิตา
วสฺสาวาสํ อุปคจฺฉฉ ธูมการิสฺส สนฺติเก
สรเภสุ มนํ กตฺวา อชา โส นาวพุชฺฌถ
อาคจฺฉนฺติ วชนฺติ วา ตสฺส ตา วินสุํ อชา
สรภา สรเท กาเล ปหีนมกเส วเน
ปาวึสุ คิริทุคฺคานิ นทีนํ ปภวานิ จ
สรเภ จ คเต ทิสฺวา อชา จ วิภวํ คตา
กีโส จ วิวณฺโณ อาสิ ปณฺฑุโรคี จ พฺราหฺมโณ
เอวํ โย สนฺนิรงฺกตฺวา อาคนฺตุํ กุรุเต ปิยํ
โส เอโก พหุ โสจติ ธูมการีว พฺราหฺมโณติ
ธูมการิชาตกํ อฏฺฐมํ



ชาครชาตกํ
โกธ ชาครตํ สุตฺโต โกธ สุตฺเตสุ ชาคโร
โก เมตํ นุ วิชานาติ โก ตํ ปฏิภณาติ เม
อหํ ชาครตํ สุตฺโต อหํ สุตฺเตสุ ชาคโร
อหเมตํ วิชานามิ อหํ ปฏิภณามิ เต
กถํ ชาครตํ สุตฺโต กถํ สุตฺเตสุ ชาคโร
กถํ เอตํ วิชานาสิ กถํ ปฏิภณาสิ เม
เย ธมฺมํ นปฺปชานนฺติ สญฺญโมติ ทโมติ จ
เตสุ สุตฺตปฺปมาเทสุ อหํ ชคฺคามิ เทวเต
เยสํ ราโค จ โทโส จ อวิชฺชา จ วิราชิตา
เตสุ ชาครมาเนสุ อหํ สุตฺโตสฺมิ เทวเต
เอวํ ชาครตํ สุตฺโต เอวํ สุตฺเตสุ ชาคโร
เอวเมตํ วิชานามิ เอวํ ปฏิภณามิ เต
สาธุ ชาครตํ สุตฺโต สาธุ สุตฺเตสุ ชาคโร
สาธุ เมตํ วิชานาสิ สาธุ ปฏิภณาสิ เมติ
ชาครชาตกํ นวมํ

กุมฺมาสปิณฺฑชาตกํ
น กิรตฺถิ อโนมทสฺสีสุ
ปาริจริยา พุทฺเธสุ อปฺปกา




สุกฺขาย อโลณิกาย จ
ปสฺส ผลํ กุมฺมาสปิณฺฑิยา
หตฺถี ควาสฺสา จิเม พหู
ธนธญฺญา ปฐวี จ เกวลา
นาริโย จิมา อจฺฉรูปมา
ปสฺส ผลํ กุมฺมาสปิณฺฑิยา
อภิกฺขณํ ราชกุญฺชร
คาถา ภาสสิ โกสลาธิป
ปุจฺฉามิ ตํ รฏฺฐวฑฺฒน
พาฬฺหํ ปีติมโน ปภาสสิ
อิมสฺมึเยว นคเร กุเล อญฺญตเร อหุํ
ปรกมฺมกโร อาสึ ภตโก สีลสํวุโต
กมฺมาย นิกฺขมนฺตาหํ จตุโร สมณทฺทสํ
อาจารสีลสมฺปนฺเน สีติภูเต อนาสเว
เตสุ จิตฺตํ ปสาเทตฺวา นิสีเทตฺวา ปณฺณสนฺถเต
อทํ พุทฺธาน กุมฺมาสํ ปสนฺโน เสหิ ปาณิภิ
ตสฺส กมฺมสฺส กุสลสฺส อิทํ เม เอทิสํ ผลํ
อนุโภมิ อิทํ รชฺชํ ผีตํ ธรณิมุตฺตมํ
ททํ ภุญฺช จ มา จ ปมาโท
จกฺกํ วตฺตย โกสลาธิป



มา ราช อธมฺมิโก อหุ
ธมฺมํ ปาลย โกสลาธิป
โสหํ ตเทว ปุนปฺปุนํ
วฏุมํ อาจริสฺสามิ โสภเน
อริยาจริตํ สุโกสเล
อรหนฺโต เม มนาปาว ปสฺสิตุํ
เทวี วิย อจฺฉรูปมา
มชฺเฌ นาริคณสฺส โสภสิ
กึ กมฺมมกาสิ ภทฺทกํ
เกนาสิ วณฺณวตี สุโกสเล
อมฺพฏฺฐกุลสฺส ขตฺติย
ทาสฺยาหํ ปรเปสิยา อหุํ
สญฺญตา จ ธมฺมชีวินี
สีลวตี จ อปาปทสฺสนา
อุทฺธฏภตฺตํ อหํ ตทา
จรมานสฺส อทาสิ ภิกฺขุโน
จิตฺตา สุมนา สยํ อหํ
ตสฺส กมฺมสฺส ผลํ มเมทิสนฺติ
กุมฺมาสปิณฺฑชาตกํ ทสมํ



ปรนฺตปชาตกํ
อาคมิสฺสติ เม ปาปํ อาคมิสฺสติ เม ภยํ
ตทา หิ จลิตา สาขา มนุสฺเสน มิเคน วา
ภีรุยา นูน เม กาโม อวิทูเร วสนฺติยา
กริสฺสติ กิสํ ปณฺฑฑ สาว สาขา ปรนฺตปํ
โสจยิสฺสติ มํ กนฺตา คาเม วสํ อนินฺทิตา
กริสฺสติ กิสํ ปณฺฑฑ สาว สาขา ปรนฺตปํ
ตยา มํ หสิตาปงฺคี มิหิตานิ ภณิตานิ จ
กิสํ ปณฺฑฑ กริสฺสติ สาว สาขา ปรนฺตปํ
อคมา นูน โส สทฺโท อสํสิ นูน โส ตว
อกฺขาตํ นูน ตํ เตน โย ตํ สาขมกมฺปยิ
อิทํ โข ตํ สมาคมฺม มม พาลสฺส จินฺติตํ
ตทา หิ จลิตา สาขา มนุสฺเสน มิเคน วา
ตเถว ตฺวํ อเวทสิ อวญฺจิ ปิตรํ มม
หนฺตฺวา สาขาหิ ฉาเทนฺโต อาคมิสฺสติ เต ภยนฺติ
ปรนฺตปชาตกํ เอกาทสมํ
คนฺธารวคฺโค ทุติโย




ตสฺสุทฺทานํ
วรคาม มหากปิ ภคฺคว จ
ทฬฺหธมฺม สกุญฺชร เกสวโร
อุรโค วิธูโร ปุน ชาครตํ
อถ โกสลาธิป ปรนฺตป จ

ตตฺร วคฺคุทฺทานํ ภวติ
อถ สตฺตนิปาตมฺหิ วคฺคํ เม ภณโต สุณ
กุกฺกุ จ ปุน คนฺธาโร เทฺว จ วุตฺตา มเหสินา
สตฺตกนิปาตํ นิฏฺฐิตํ



อฏฺฐกนิปาตชาตกํ
กจฺจานิวคฺโค
กจฺจานิชาตกํ
โอทาตวตฺถา สุจิ อลฺลเกสา
กจฺจานิ กึ กุมฺภิมธิสฺสยิตฺวา
ปิฏฺฐา ติลา โธวสิ ตณฺฑุลานิ
ติโลทโน เหหิติ กิสฺส เหตุ
น โข อยํ พฺราหฺมณ โภชนตฺถํ
ติโลทโน เหหิติ สาธุปกฺโก
ธมฺโม มโต ตสฺส ปหูนมชฺช
อหํ กริสฺสามิ สุสานมชฺเฌ
อนุวิจฺจ กจฺจานิ กโรหิ กิจฺจํ
ธมฺโม มโต โก นุ ตเวตสํสิ
สหสฺสเนตฺโต อตุลานุภาโว
น มิยฺยตี ธมฺมวโร กทาจิ
ทฬฺหปฺปมาณํ มม เอตฺถ พฺรหฺเม
ธมฺโม มโต นตฺถิ มเมตฺถ กงฺขา
เย เยวทานิ ปาปา ภวนฺติ




เต เตวทานิ สุขิตา ภวนฺติ
สุณิสา หิ มยฺหํ วชฺฌา อโหสิ
สา มํ วธิตฺวาน วิชายิ ปุตฺตํ
สาทานิ สพฺพสฺส กุลสฺส อิสฺสรา
อหํ วสามิ อปวิฏฺฐา เอกิกา
ชีวามิ โวหํ น มโตหมสฺมิ
ตเวว อตฺถาย อิธาคโตสฺมิ
ยา ตํ วธิตฺวาน วิชายิ ปุตฺตํ
สหาว ปุตฺเตน กโรมิ ภสฺมํ
เอวญฺจ เต รุจฺจติ เทวราช
มเมว อตฺถาย อิธาคโตสิ
อหญฺจ ปุตฺโต สุณิสา จ นตฺตา
สมฺโมทมานา ฆรมาวเสม
เอวญฺจ เต รุจฺจติ กาติยานิ
หตาปิ สนฺตา น ชหาสิ ธมฺมํ
ตุวญฺจ ปุตฺโต สุณิสา จ นตฺตา
สมฺโมทมานา ฆรมาวเสถ
สา กาติยานี สุณิสาย สทฺธึ
สมฺโมทมานา ฆรมาวสิตฺถ



ปุตฺโต จ นตฺตา จ อุปฏฺฐหึสุ
เทวานมินฺเทน อธิคฺคหีตาติ
กจฺจานิชาตกํ ปฐมํ

อฏฺฐสทฺทชาตกํ
อิทํ ปุเร นินฺนมาหุ พหุมจฺฉํ มโหทกํ
อาวาโส พกราชสฺส เปตฺติกํ ภวนํ มม
ตฺยชฺช ภิงฺเคน ยาเปม โอกํ น วิชฺชหามเส
โก ทุติยํ อสีลิสฺส พนฺธุรสฺสกฺขิ เภชฺชติ
โก เม ปุตฺเต กุลาวกํ มญฺจ โสตฺถึ กริสฺสติ
สพฺพา ปริกฺขตา เผคฺคุ ยาว ตสฺสา คตี อหุ
ขีณภกฺโข มหาราช สาเร น รมตี ฆุโณ
สา นูนาหํ อิโต คนฺตฺวา รญฺโญ มุตฺตา นิเวสนา
อตฺตานํ รมยิสฺสามิ ทุมสาขานิเกตินี
โส นูนาหํ อิโต คนฺตฺวา รญฺโญ มุตฺโต นิเวสนา
อคฺโคทกานิ ปิวิสฺสามิ ยูถสฺส ปุรโต วชํ
ตํ มํ กาเมหิ สมฺมตฺตํ รตฺตํ กาเมสุ มุจฺฉิตํ
อานยี ภรโต ลุทฺโธ พาหิโก ภทฺทมตฺถุ เต
อนฺธการติมิสายํ ตุงฺเค อุปริ ปพฺพเต




สา มํ สเณฺหน มุทุนา มา ปาทํ ขณิยสฺมนิ
อสํสยํ ชาติขยนฺตทสฺสี
น คพฺภเสยฺยํ ปุนราวฏิสฺสํ
อยมนฺติมา ปจฺฉิมคพฺภเสยฺยา
ขีโณ เม สํสาโร ปุนพฺภวายาติ
อฏฺฐสทฺทชาตกํ ทุติยํ

สุลสาชาตกํ
อิทํ สุวณฺณกายูรํ มุตฺตา เวฬุริยา พหู
สพฺพํ หรสฺสุ ภทฺทนฺเต มญฺจ ทาสีติ สาวย
โอโรปยสฺสุ กลฺยาณึ มา พหุํ ปริเทวสิ
น จาหํ อภิชานามิ อาคนฺตฺวา ธนมาภตํ
ยโต สรามิ อตฺตานํ ยโต ปตฺตาสฺมิ วิญฺญุตํ
เนวาหํ อภิชานามิ อญฺญํ ปิยตรํ ตยา
เอหิ ตํ อุปคูหิสฺสํ กริสฺสํ จ ปทกฺขิณํ
น หิทานิ ปุน อตฺถิ มม ตุยฺหญฺจ สงฺคโม
น หิ สพฺเพสุ ฐาเนสุ ปุริโส โหติ ปณฺฑิโต
อิตฺถีปิ ปณฺฑิตา โหติ ตตฺถ ตตฺถ วิจกฺขณา
น หิ สพฺเพสุ ฐาเนสุ ปุริโส โหติ ปณฺฑิโต





อิตฺถีปิ ปณฺฑิตา โหติ ลหุมตฺถํ วิจินฺติกา
ลหุญฺจ วต ขิปฺปญฺจ นิกฏฺเฐ สมเจตยิ
มิคํ ปุณฺณายตเนว สุลสา สตฺตุกํ วธิ
โยธ อุปฺปติตํ อตฺถํ น ขิปฺปมนุพุชฺฌติ
โส หญฺญเต มนฺทมตี โจโรว คิริคพฺภเร
โยธ อุปฺปติตํ อตฺถํ ขิปฺปเมว นิโพธติ
มุจฺจเต สตฺตุสมฺพาธา สุลสา สตฺตุกามิวาติ
สุลสาชาตกํ ตติยํ
สุมงฺคลชาตกํ
ภุสมฺหิ กุทฺโธติ อเปกฺขิยาน
น ตาว ทณฺฑํ ปนเยยฺย อิสฺสโร
อฏฺฐานโส อปฺปฏิรูปมตฺตโน
ปรสฺส ทุกฺขานิ ภุสํ อุทีรเย
ยโต จ ชาเนยฺย ปสาทมตฺตโน
อตฺถํ นิยุญฺเชยฺย ปรสฺส ทุกฺกฏํ
ตทายมตฺโถติ สยํ อเวกฺขิย
อถสฺส ทณฺฑํ สทิสํ นิเวสเย
น จาปิ ฌาเปติ ปรํ น อตฺตนํ
อมุจฺฉิโต โย นยเต นยานยํ



โย ทณฺฑธาโร ภวตีธ อิสฺสโร
ส วณฺณคุตฺโต สิริยา น ธํสติ
เย ขตฺติยาเส อนิสมฺมการิโน
ปเนนฺติ ทณฺฑํ สหสา ปมุจฺฉิตา
อวณฺณสํยุตฺตา ชหนฺติ ชีวิตํ
อิโต วิมุตฺตาปิจ ยนฺติ ทุคฺคตึ
ธมฺเม จ เย อริยปฺปเวทิเต รตา
อนุตฺตรา เต วจสา มนสา กมฺมุนา จ
เต ขนฺติโสรจฺจสมาธิสณฺฐิตา
วชนฺติ โลกํ ทุภยํ ตถาวิธา
ราชาหมสฺมิ นรปมุทานมิสฺสโร
สเจปิ กุชฺฌามิ ฐเปมิ อตฺตนํ
นิเสธยนฺโต ชนตํ ตถาวิธํ
ปเนมิ ทณฺฑํ อนุกมฺป โยนิโส
สิรี จ ลกฺขี จ ตเวว ขตฺติย
ชนาธิป มา วิชหิ กุทาจนํ
อกฺโกธโน นิจฺจปสนฺนจิตฺโต
อนิโฆ ตุวํ วสฺสสตานิ ปาลย
คุเณหิ เอเตหิ อุเปหิ ขตฺติย
ฐิตมริยวุตฺติ สุวโจ อโกธโน



สุขี อนุปฺปีฬ ปสาส เมทนึ
อิโต วิมุตฺโตปิ วชาหิ สุคฺคตึ
เอวํ สุนีเตน สุภาสิเตน
ธมฺเมน ญาเยน อุปายโส นยํ
นิพฺพาปเย สงฺขุภิตํ มหาชนํ
มหาว เมโฆ สลิเลน เมทนินฺติ
สุมงฺคลชาตกํ จตุตฺถํ

คงฺคมาลชาตกํ
องฺคารชาตา ปฐวี กุกฺกุลานุคตา มหี
อถ คายสิ วตฺตานิ น ตํ ตปติ อาตโป
อุทฺธํ ตปติ อาทิจฺโจ อโธ ตปติ วาลุกา
อถ คายสิ วตฺตานิ น ตํ ตปติ อาตโป
น มํ ตปติ อาตโป อาตปฺปา ตปยนฺติ มํ
อตฺถา หิ วิวิธา ราช เต ตปนฺติ น อาตโป
อทฺทสํ กาม เต มูลํ สงฺกปฺปา กาม ชายสิ
น ตํ สงฺกปฺปยิสฺสามิ เอวํ กาม น เหหิสิ
อปฺปาปิ กามา น อลํ พหูหิปิ น ตปฺปติ
อโห พาลานลปนา ปฏิวชฺเชถ ชคฺคโต




อปฺปสฺส กมฺมสฺส ผลํ มเมทํ
อุทโย อชฺฌคมา มหตฺตปตฺตํ
สุลทฺธลาโภ วต มาณวสฺส
โย ปพฺพชิ กามราคํ ปหาย
ตปสา ปชหนฺติ ปาปกมฺมํ
ตปสา นฺหาปิตกุชฺฌการภาวํ
ตปสา อภิภุยฺย คงฺคมาล
นาเมนาลปสิชฺช พฺรหฺมทตฺตํ
สนฺทิฏฺฐิกเมว อมฺม ปสฺสถ
ขนฺติโสรจฺจสฺส โย วิปาโก
โส สพฺพชนสฺส วนฺทิโต อหุ
ตํ วนฺทาม สราชิกา สมจฺจา
มา กิญฺจิ อวจุตฺถ คงฺคมาลํ
มุนินํ โมนปเถสุ สิกฺขมานํ
เอโส หิ อตริ อณฺณวํ
ยํ ตริตฺวา วิจรนฺติ วีตโสกาติ
คงฺคมาลชาตกํ ปญฺจมํ




เจติยราชชาตกํ
ธมฺโม หเว หโต หนฺติ นาหโต หนฺติ กิญฺจินํ
ตสฺมา หิ ธมฺมํ น หเน มา ตํ ธมฺโม หโต หนิ
อลิกํ ภาสมานสฺส อปกฺกมนฺติ เทวตา
ปูติกญฺจ มุขํ วาติ สกฏฺฐานา จ ธํสติ
โย ชานํ ปุจฺฉิโต ปญฺหํ อญฺญถา นํ วิยากเร
สเจ หิ สจฺจํ ภณสิ โหหิ ราช ยถา ปุเร
มุสา เจ ภาสเส ราช ภูมิยํ ติฏฺฐ เจติย
อกาเล วสฺสตี ตสฺส กาเล ตสฺส น วสฺสติ
โย ชานํ ปุจฺฉิโต ปญฺหํ อญฺญถา นํ วิยากเร
สเจ หิ สจฺจํ ภณสิ โหหิ ราช ยถา ปุเร
มุสา เจ ภาสเส ราช ภูมึ ปวิส เจติย
ชิวฺหา ตสฺส ทฺวิธา โหติ อุรคสฺเสว ทิสมฺปติ
โย ชานํ ปุจฺฉิโต ปญฺหํ อญฺญถา นํ วิยากเร
สเจ หิ สจฺจํ ภณสิ โหหิ ราช ยถา ปุเร
มุสา เจ ภาสเส ราช ภิยฺโย ปวิส เจติย
ชิวฺหา ตสฺส น ภวติ มจฺฉสฺเสว ทิสมฺปติ
โย ชานํ ปุจฺฉิโต ปญฺหํ อญฺญถา นํ วิยากเร
สเจ หิ สจฺจํ ภณสิ โหหิ ราช ยถา ปุเร
มุสา เจ ภาสเส ราช ภิยฺโย ปวิส เจติย



ถิโยว ตสฺส ชายนฺติ น ปุมา ชายเร กุเล
โย ชานํ ปุจฺฉิโต ปญฺหํ อญฺญถา นํ วิยากเร
สเจ หิ สจฺจํ ภณสิ โหหิ ราช ยถา ปุเร
มุสา เจ ภาสเส ราช ภิยฺโย ปวิส เจติย
ปุตฺตา ตสฺส น ภวนฺติ ปกฺกมนฺติ ทิโสทิสํ
โย ชานํ ปุจฺฉิโต ปญฺหํ อญฺญถา นํ วิยากเร
สเจ หิ สจฺจํ ภณสิ โหหิ ราช ยถา ปุเร
มุสา เจ ภาสเส ราช ภิยฺโย ปวิส เจติย
ส ราชา อิมินา ปตฺโต อนฺตลิกฺขจโร ปุเร
ปาเวกฺขิ ปฐวึ เปจฺโจ หีนตฺโต อตฺตปริยายํ
ตสฺมา หิ ฉนฺทาคมนํ นปฺปสํสนฺติ ปณฺฑิตา
อทุฏฺฐจิตฺโต ภาเสยฺย คิรํ สจฺจูปสญฺหิตนฺติ
เจติยราชชาตกํ ฉฏฺฐํ

อินฺทฺริยชาตกํ
โย อินฺทฺริยานํ กาเมน วสํ นารท คจฺฉติ
โส ปริจฺจชฺชุโภ โลเก ชีวนฺโตปิ วิสุสฺสติ
สุขสฺสานนฺตรํ ทุกฺขํ ทุกฺขสฺสานนฺตรํ สุขํ
โสปิ ปตฺโต สุขทุกฺขํ ปาฏิกงฺข วรํ สุขํ



กิจฺฉกาเล กิจฺฉสโห โย กิจฺฉํ นาติวตฺตติ
ส กิจฺฉนฺตํ สุขํ ธีโร โยคํ สมธิคจฺฉติ
น เหว กามานํ กามา นานตฺถา นตฺถการณา
น กตญฺจ นิรงฺกตฺวา ธมฺมา จวิตุมรหสิ
ทกฺขํ คหปตํ สาธุ สํวิภชฺชญฺจ โภชนํ
อหาโส อตฺถลาเภสุ อตฺถพฺยาปตฺติ อพฺยโถ
เอตฺตาวเตตํ ปณฺฑิจฺจํ อสิโต เทวิโล พฺรวิ
นยิโต กิญฺจิ ปาปิโย อินฺทฺริยานํ วสํ วเช
อมิตฺตานํว หตฺถตฺถํ สีวิ ปปฺโปติ มามิว
กมฺมํ วิชฺชญฺจ ทกฺเขยฺยํ วิวาหํ สีลมทฺทวํ
เอเต จ ยเส หาเปตฺวา นิพฺพตฺโต เสหิ กมฺเมหิ
โสหํ สหสฺสชีโนว อพนฺธุ อปรายโน
อริยธมฺมา อปกฺกนฺโต ยถา เปโต ตเถวหํ
สุขกาเม ทุกฺขาเปตฺวา อาปนฺโนสฺมิ ปทํ อิมํ
โส สุขํ นาธิคจฺฉามิ ฐิโต ภาณุมหิมิวาติ
อินฺทฺริยชาตกํ สตฺตมํ

อาทิตฺตชาตกํ
อาทิตฺตสฺมึ อคารสฺมึ ยํ นีหรติ ภาชนํ




ตํ ตสฺส โหติ อตฺถาย โน จ ยํ ตตฺถ ฑยฺหติ
เอวมาทิปิโต โลโก ชราย มรเณน จ
นีหเรเถว ทาเนน ทินฺนํ โหติ สุนีภตํ
โย ธมฺมลทฺธสฺส ททาติ ทานํ
อุฏฺฐานวิริยาธิคตสฺส ชนฺตุ
อติกฺกมฺม โส เวตรณึ ยมสฺส
ทิพฺพานิ ฐานานิ อุเปติ มจฺโจ
ทานญฺจ ยุทฺธญฺจ สมานมาหุ
อปฺปาปิ สนฺตา พหุเก ชินนฺติ
อปฺปมฺปิ เจ สทฺทหาโน ททาติ
เตเนว โส โหติ สุขี ปรตฺถ
วิเจยฺย ทานํ สุคตปฺปสตฺถํ
เย ทกฺขิเณยฺยา อิธ ชีวโลเก
เอเตสุ ทินฺนานิ มหปฺผลานิ
พีชานิ วุตฺตานิ ยถา สุเขตฺเต
โย ปาณภูตานิ อเหฐยํ จรํ
ปรูปวาทา น กโรติ ปาปํ
ภีรุํ ปสํสนฺติ น ตตฺถ สูรํ
ภยา หิ สนฺโต น กโรนฺติ ปาปํ
หีเนน พฺรหฺมจริเยน ขตฺติเย อุปปชฺชติ



มชฺฌิเมน จ เทวตฺตํ อุตฺตเมน วิสุชฺฌติ
อทฺธา หิ ทานํ พหุธา ปสตฺถํ
ทานา จ โข ธมฺมปทํว เสยฺโย
ปุพฺเพว หิ ปุพฺพตเรว สนฺโต
นิพฺพานเมวชฺฌคมม สปญฺญาติ
อาทิตฺตชาตกํ อฏฺฐมํ

อฏฺฐานชาตกํ
คงฺคา กุมุทินี สนฺตา สงฺขวณฺณา จ โกกิลา
ชมฺพุ ตาลผลํ ทชฺชา อถ นูน ตทา สิยา
ยทา กจฺฉปโลมานํ ปาวาโร ติวิโธ สิยา
เหมนฺติกํ ปาปุรณํ อถ นูน ตทา สิยา
ยทา มกสปาทานํ อฏฺฏาโล สุกโต สิยา
ทโฬฺห จ อวิกมฺปี จ อถ นูน ตทา สิยา
ยทา สสวิสาณานํ นิสฺเสณิ สุกตา สิยา
สคฺคสฺสาโรหณตฺถาย อถ นูน ตทา สิยา
ยทา นิสฺเสนิมารุยฺห จนฺทํ ขาเทยฺยุ มูสิกา
ราหุญฺจ ปริพาเหยฺยุํ อถ นูน ตทา สิยา
ยทา สุราฆฏํ ปิตฺวา มกฺขิกา คณจารินี




องฺคาเร วาสํ กปฺเปยฺยุํ อถ นูน ตทา สิยา
ยทา พิมฺโพฏฺฐสมฺปนฺโน คทฺรโภ สุมุโข สิยา
กุสโล นจฺจคีตสฺส อถ นูน ตทา สิยา
ยทา กากา อุลูกา จ มนฺตเยยฺยุํ รโหคตา
อญฺญมญฺญํ ปิหเยยฺยุํ อถ นูน ตทา สิยา
ยทา มูลาสปตฺตานํ ฉตฺตํ ถิรตรํ สิยา
วสฺสสฺส ปฏิฆาตาย อถ นูน ตทา สิยา
ยทา กุลุโก สกุโณ ปพฺพตํ คนฺธมาทนํ
ตุณฺเฑนาทาย คจฺเฉยฺย อถ นูน ตทา สิยา
ยทา สามุทฺทิกํ นาวํ สยนฺตํ สวฏากรํ
เจโต อาทาย คจฺเฉยฺย อถ นูน ตทา สิยาติ
อฏฺฐานชาตกํ นวมํ

ทีปิชาตกํ
ขมนียํ ยาปนียํ กจฺจิ มาตุล เต สุขํ
สุขํ เต อมฺมา อวจ สุขกามา หิ เต มยํ
นงฺคุฏฺฐํ เม อปกฺกมฺม เหฐยิตฺวาน เอฬกิ
สาชฺช มาตุลวาเทน มุญฺจิตพฺพา นุ มญฺญสิ
ปุรตฺถาภิมุโข นิสินฺโนสิ อหนฺเต มุขมาคตา
ปจฺฉโต ตุยฺหํ นงฺคุฏฺฐํ กถํ โขหํ อวกฺกมิ




ยาวตา จตุโร ทีปา สสมุทฺทา สปพฺพตา
ตาวตา มยฺหํ นงฺคุฏฺฐํ กถํ โข ตฺวํ วิวชฺชสิ
ปุพฺเพว เมตํ อกฺขึสุ มาตา ปิตา จ ภาตโร
ทีฆํ ทุฏฺฐสฺส นงฺคุฏฺฐํ สามฺหิ เวหายสาคตา
ตญฺจ ทิสฺวาน อายนฺตึ อนฺตลิกฺขสฺมิ เอฬกิ
มิคสงฺโฆ ปลายิตฺถ ภกฺโข เม นาสิโต ตยา
อิจฺเจวํ วิลปนฺติยา เอฬกิยา รุหคฺฆโส
คลกํ อนฺวาวมทฺทิ นตฺถิ ทุฏฺเฐ สุภาสิตํ
เนว ทุฏฺเฐ นโย อตฺถิ น ธมฺโม น สุภาสิตํ
นิกฺกมํ ทุฏฺเฐ ยุญฺเชถ โส จ สพฺภิ น รชฺชตีติ
ทีปิชาตกํ ทสมํ
กจฺจานิวคฺโค

ตสฺสุทฺทานํ
ปริสุทฺธามนาวิลา วตฺถธรา
พกราชสฺส กายุรํ ทณฺฑวโร
อถ องฺคาร เจติย เทวิลินา
อถ อาทิตฺต คงฺคา ทเสฬกินา
อฏฺฐกนิปาตํ นิฏฺฐิตํ




นวกนิปาตชาตกํ
คิชฺฌชาตกํ
ปริสงฺกุปโถ นาม คิชฺฌปโถ สนนฺตโน
ตตฺราสิ มาตาปิตโร คิชฺโฌ โปเสสิ ชิณฺณเก
เตสํ อชครํ เมทํ อจฺจหาสิ พหุตโส
ปิตา จ ปุตฺตํ อวจ ชานํ อุจฺจํ ปปาตินํ
สุปตฺตํ ปกฺขสมฺปนฺนํ เตชสึ ทูรคามินํ
ปริปฺลวนฺตํ ปฐวึ ยทา ตาต วิชานหิ
สาคเรน ปริกฺขิตฺตํ จกฺกํว ปริมณฺฑลํ
ตโต ตาต นิวตฺตสฺสุ มาสฺสุ เอตฺโต ปรํ คมิ
อุทปตฺโตสิ เวเคน พลี ปกฺขี ทิชุตฺตโม
โอโลกยนฺโต วงฺกงฺโค ปพฺพตานิ วนานิ จ
อทฺทส ปฐวึ คิชฺโฌ ยถาสฺสาสิ ปิตุสฺสุตํ
สาคเรน ปริกฺขิตฺตํ จกฺกํว ปริมณฺฑลํ
ตญฺจ โส สมติกฺกมฺม ปรเมว ปวตฺตถ
ตญฺจ วาตสิขา ติกฺขา อจฺจหาสิ พลึ ทิชํ
นาสกฺขาติคโต โปโส ปุนเทว นิวตฺติตุํ
ทิโช พฺยสนมาปาทิ เวรพฺภานํ วสํ คโต





ตสฺส ปุตฺตา จ ทารา จ เย จญฺเญ อนุชีวิโน
สพฺเพ พฺยสนมาปาทุํ อโนวาทกเร ทิเช
เอวมฺปิ อิธ วุฑฺฒานํ โย วากฺยํ นาวพุชฺฌติ
อติสีมจโร ทิตฺโต คิชฺโฌ วาตีตสาสโน
สพฺเพ พฺยสนํ ปปฺโปนฺติ อกตฺวา วุฑฺฒสาสนนฺติ
คิชฺฌชาตกํ ปฐมํ

โกสมฺพิยชาตกํ
ปุถุสทฺโท สมชโน น พาโล โกจิ มญฺญถ
สงฺฆสฺมึ ภิชฺชมานสฺมึ นาญฺญํ ภิยฺโย อมญฺญรุํ
ปริมุฏฺฐา ปณฺฑิตาภาสา วาจาโคจรภาณิโน
ยาวิจฺฉนฺติ มุขายามํ เยน นีตา น ตํ วิทู
อกฺโกจฺฉิ มํ อวธิ มํ อชินิ มํ อหาสิ เม
เย จ ตํ อุปนยฺหนฺติ เวรํ เตสํ น สมฺมติ
อกฺโกจฺฉิ มํ อวธิ มํ อชินิ มํ อหาสิ เม
เย จ ตํ นูปนยฺหนฺติ เวรํ เตสูปสมฺมติ
น หิ เวเรน เวรานิ สมฺมนฺตีธ กุทาจนํ
อเวเรน จ สมฺมนฺติ เอส ธมฺโม สนนฺตโน
ปเร จ น วิชานนฺติ มยเมตฺถ ยมามเส
เย จ ตตฺถ วิชานนฺติ ตโต สมฺมนฺติ เมธคา



อฏฺฐิจฺฉินฺนา ปาณหรา ควาสฺสธนหาริโน
รฏฺฐํ วิลุมฺปมานานํ เตสมฺปิ โหติ สงฺคติ
กสฺมา ตุมฺหากํ โน สิยา
สเจ ลเภถ นิปกํ สหายํ
สทฺธิญฺจรํ สาธุวิหาริ ธีรํ
อภิภุยฺย สพฺพานิ ปริสฺสยานิ
จเรยฺย เตนตฺตมโน สติมา
โน เจ ลเภถ นิปกํ สหายํ
สทฺธิญฺจรํ สาธุวิหาริ ธีรํ
ราชาว รฏฺฐํ วิชิตํ ปหาย
เอโก จเร มาตงฺครญฺเญว นาโค
เอกสฺส จริตํ เสยฺโย นตฺถิ พาเล สหายตา
เอโก จเร น จ ปาปานิ กยิรา
อปฺโปสฺสุกฺโก มาตงฺครญฺเญว นาโคติ
โกสมฺพิยชาตกํ ทุติยํ

มหาสุวราชชาตกํ
ทุโม ยทา โหติ ผลูปปนฺโน
ภุญฺชนฺติ นํ วิหงฺคมา สมฺปตนฺตา
ขีณนฺติ ญตฺวาน ทุมํ ผลจฺจเย



ทิโสทิสํ ยนฺติ ตโต วิหงฺคมา
จร จาริกํ โลหิตตุณฺฑ มา มริ
กึ ตฺวํ สุว สุกฺขทุมมฺหิ ฌายสิ
ตทิงฺฆ พฺรูหิ วสฺสนฺตสนฺนิภ
กสฺมา สุว สุกฺขทุมํ น ริญฺจสิ
เย เว สขีนํ สขาโร ภวนฺติ
ปาณาจฺจเย สุขทุกฺเขสุ หํส
ขีณํ อขีณนฺติ น ตํ ชหนฺติ
สนฺโต สตํ ธมฺมมนุสฺสรนฺตา
โสหํ สตํ อญฺญตโรสฺมิ หํส
ญาตี จ เม โหติ สขา จ รุกฺโข
ตํ นุสฺสเห ชีวิกตฺโถ ปหาตุํ
ขีณนฺติ ญตฺวาน น เอส ธมฺโม
สาธุ ปกฺขิ กตํ โหติ เมตฺติ สํสติ สนฺถโว
สเจตํ ธมฺมํ โรเจสิ ปาสํโสสิ วิชานตํ
โส เต สุว วรํ ทมฺมิ ปตฺตยาน วิหงฺคม
วรํ วรสฺสุ วงฺกงฺค ยงฺกิญฺจิ มนสิจฺฉสิ
วรญฺจ เม หํส ตุวํ ทเทยฺย
อยญฺจ รุกฺโข ปุนรายุํ ลเภถ



โส สาขวา ผลิมา สํวิรูโฬฺห
มธุตฺถิโก ติฏฺฐตุ โสภมาโน
ตํ ปสฺส สมฺม ผลิมํ อุฬารํ
สหาว เต โหตุ อุทุมฺพเรน
โส สาขวา ผลิมา สํวิรูโฬฺห
มธุตฺถิโก ติฏฺฐตุ โสภมาโน
เอวํ สกฺก สุขี โหหิ สห สพฺเพหิ ญาติภิ
ยถาหมชฺช สุขิโต ทิสฺวาน สผลํ ทุมํ
สุวสฺส วจนํ สุตฺวา กตฺวาน สผลํ ทุมํ
ปกฺกามิ สห ภริยาย เทวานํ นนฺทนํ วนนฺติ
มหาสุวราชชาตกํ ตติยํ

จุลฺลสุวกราชชาตกํ
สนฺติ รุกฺขา หริตปตฺตา ทุมาเนกผลา พหู
กสฺมา นุ สุกฺเข โกฬาเป สุวสฺส นิรโต มโน
ผลสฺส อุปภุญฺชิมฺหา เนกวสฺสคเณ พหู
อผลมฺปิ วิทิตฺวาน สาว มิตฺติ ยถา ปุเร
สุกฺขญฺจ รุกฺขโกฬาปํ โอปตฺตมผลํ ทุมํ
โอหาย สกุณา ยนฺติ กึ โทสํ มญฺญเส ทิช




เย ผลตฺถา สมฺภชนฺติ อผโลติ ชหนฺติ นํ
อตฺตตฺถปญฺญา ทุมฺเมธา เต โหนฺติ ปกฺขปาติโน
สาธุ ปกฺขิ กตํ โหติ มิตฺติ สํสติ สนฺถโว
สเจตํ ธมฺม โรเจสิ ปาสํโสสิ วิชานตํ
โส เต สุว วรํ ทมฺมิ ปตฺตยาน วิหงฺคม
วรํ วรสฺสุ วงฺกงฺค ยงฺกิญฺจิ มนสิจฺฉสิ
อปิ นาม นํ ปุน ปสฺเส สปตฺตํ สผลํ ทุมํ
ทลิทฺโทว นิธึ ลทฺธา นนฺเทยฺยาหํ ปุนปฺปุนํ
ตโต อมตมาทาย อภิสิญฺจิ มหีรุหํ
ตสฺส สาขา วิรูหึสุ สีตจฺฉายา มโนรมา
เอวํ สกฺก สุขี โหหิ สห สพฺเพหิ ญาติภิ
ยถาหมชฺช สุขิโต ทิสฺวาน สผลํ ทุมํ
สุวสฺส วจนํ สุตฺวา กตฺวาน สผลํ ทุมํ
ปกฺกามิ สห ภริยาย เทวานํ นนฺทนํ วนนฺติ
จุลฺลสุวกราชชาตกํ จตุตฺถํ

หริตจชาตกํ
สุตเมตํ มหาพฺรเหฺม กาเม ภุญฺชติ หาริโต
กจฺเจตํ วจนํ ตุจฺฉํ กจฺจิ สุทฺโธ อิรียสิ
เอวเมตํ มหาราช ยถา เต วจนํ สุตํ



กุมฺมคฺคํ ปฏิปนฺโนสฺมิ โมหเนยฺเยสุ มุจฺฉิโต
อทุ ปญฺญา กิมตฺถิกา นิปุณา สาธุจินฺตินี
ยาย อุปฺปติตํ ราคํ กึ มโน น วิโนทเย
จตฺตาโรเม มหาราช โลเก อติพลา ภุสา
ราโค โทโส มโท โมโห ยตฺถ ปญฺญา น คาธติ
อรหา สีลสมฺปนฺโน สุทฺโธ จรติ หาริโต
เมธาวี ปณฺฑิโต เจว อิติ โน สมฺมโต ภวํ
เมธาวินมฺปิ หึสนฺติ อิสิธมฺมคุเณ รตํ
วิตกฺกา ปาปกา ราช สุภา ราคูปสญฺหิตา
อุปฺปนฺโนยํ สรีรโช ราโค วณฺณวิทูสโน
ตว ตํ ปชห นมตฺถุ พหุนาสิ เมธาวิ สมฺมโต
เต อนฺธกรเณ กาเม พหุทุกฺเข มหาวิเส
เตสํ มูลํ คเวสิสฺสํ เฉชฺชํ ราคํ สพนฺธนํ
อิทํ วตฺวาน หาริโต อิสิ สจฺจปรกฺกโม
กามราคํ วิราเชตฺวา พฺรหฺมโลกูปโค อหูติ
หริตจชาตกํ ปญฺจมํ

ปทกุสลมาณวชาตกํ
พหุสฺสุตํ จิตฺตกถํ คงฺคา วหติ ปาฏลึ





วุยฺหมานก ภทฺทนฺเต เอกํ เม เทหิ คาถกํ
เยน สิญฺจนฺติ ทุกฺขิตํ เยน สิญฺจนฺติ อาตุรํ
ตสฺส มชฺเฌ มริสฺสามิ ชาตํ สรณโต ภยํ
ยตฺถ วีชานิ รูหนฺติ สตฺตา ยตฺถ ปติฏฺฐิตา
สา เม สีสํ นิปีเฬติ ชาตํ สรณโต ภยํ
เยน ภตฺตานิ ปจฺจนฺติ สีตํ เยน วิหญฺญติ
โส มํ ฑหติ คตฺตานิ ชาตํ สรณโต ภยํ
เยน ภตฺเตน ยาเปนฺติ ปุถู พฺราหฺมณขตฺติยา
โส มํ ภุตฺโต พฺยาปาทิ ชาตํ สรณโต ภยํ
คิมฺหานํ ปจฺฉิเม มาเส วาตมิจฺฉนฺติ ปณฺฑิตา
โส มํ ภญฺชติ คตฺตานิ ชาตํ สรณโต ภยํ
ยํ นิสฺสิตา ชคติรุหํ วิหงฺคมา สฺวายํ อคฺคึ ปมุญฺจติ
ทิสา ภชถ วงฺกงฺคา ชาตํ สรณโต ภยํ
ยมานยึ โสมนสฺสํ มาลินึ จนฺทนุสฺสทํ
สา มํ ฆรา นีหรติ ชาตํ สรณโต ภยํ
เยน ชาเตน นนฺทิสฺสํ ยสฺส จ ภวมิจฺฉิสํ
โส มํ ฆรา นีหรติ ชาตํ สรณโต ภยํ
สุณนฺตุ เม ชานปทา เนคมา จ สมาคตา
ยโตทกํ ตทาทิตฺตํ ยโต เขมํ ตโต ภยํ



ราชา วิลุมฺปเต รฏฺฐํ พฺราหฺมโณ จ ปุโรหิโต
อตฺตคุตฺตา วิหรถ ชาตํ สรณโต ภยนฺติ
ปทกุสลมาณวชาตกํ ฉฏฺฐํ

โลมสกสฺสปชาตกํ
อสฺส อินฺทสโม ราช อจฺจนฺตํ อชรามโร
สเจ ตฺวํ ยญฺญํ ยเชยฺย อิสึ โลมสกสฺสปํ
สสมุทฺทปริยายํ มหึ สาครกุณฺฑลํ
น อิจฺเฉ สห นินฺทาย เอวํ เสยฺห วิชานหิ
ธิรตฺถุ ตํ ยสลาภํ ธนลาภญฺจ พฺราหฺมณ
ยา วุตฺติ วินิปาเตน อธมฺมจรเณน วา
อปิ เจ ปตฺตมาทาย อนาคาโร ปริพฺพเชโ
สาเยว ชีวิกา เสยฺโย ยา จาธมฺเมน เอสนา
อปิ เจ ปตฺตมาทาย อนาคาโร ปริพฺพเช
อญฺญํ อหึสยํ โลเก อปิ รชฺเชน ตํ วรํ
พลํ จนฺโท พลํ สุริโย พลํ สมณพฺราหฺมณา
พลํ เวลา สมุทฺทสฺส พลาติพลมิตฺถิโย
ยถา อุคฺคตปํ สนฺตํ อิสึ โลมสกสฺสปํ
ปิตุ อตฺถาย จนฺทวตี วาชเปยฺยํ อยาชยิ
ตํ โลภปกตํ กมฺมํ กฏุกํ กามเหตุกํ



ตสฺส มูลํ คเวสิสฺสํ เฉชฺชํ ราคํ สพนฺธนํ
ธิรตฺถุ กาเม สุพหูปิ โลเก
ตโปว เสยฺโย กามคุเณหิ ราช
ตโป กริสฺสามิ ปหาย กาเม
ตเวว รฏฺฐํ จนฺทวตี จ โหตูติ
โลมสกสฺสปชาตกํ สตฺตมํ

จกฺกวากชาตกํ
กาสายวตฺเถ สกุเณ วทามิ
ทุเว ทุเว นนฺทมเน จรนฺเต
กํ อณฺฑชํ อณฺฑชมานุเสสุ
ชาตึ ปสํสนฺติ ตทิงฺฆ พฺรูถ
อเมฺห มนุสฺเสสุ มนุสฺสหึส
อนุพฺพเต จกฺกวาเก วทนฺติ
กลฺยาณภาวเมฺห ทิเชสุ สมฺมตา
อภีตรูปา วิจราม อณฺณเว
น ฆาสเหตุปิ กโรม ปาปํ
กึ อณฺณเว กานิ ผลานิ ภุญฺเช
มํสํ กุโต ขาทถ จกฺกวากา
กึ โภชนํ ภุญฺชถ โว อโนมา



พลญฺจ วณฺโณ จ อนปฺปรูโป
น อณฺณเว สนฺติ ผลานิ ธงฺก
มํสํ กุโต ขาทิตุํ จกฺกวาเก
เสวาลภกฺขมฺห อปาณโภชนา
น ฆาสเหตุปิ กโรม ปาปํ
อภีตรูปา วิจราม อณฺณเว
น เม อิทํ รุจฺจติ จกฺกวาเก
อสฺมึ ภเว โภชนสนฺนิกาโส
อโหสิ ปุพฺเพ ตโต เม อญฺญถา
อิจฺเจว เม วิมติ เอตฺถ ชาตา
อหมฺปิ มํสานิ ผลานิ ภุญฺเช
อนฺนานิ จ โลณิกเตลิกานิ
รสํ มนุสฺเสสุ ลภามิ โภตฺตุํ
สูโรว สงฺคามมุขํ วิเชตฺวา
น จ เม ตาทิโส วณฺโณ จกฺกวาก ยถา ตว
อสุทฺธภกฺโขสิ ขณานุปาตี
กิจฺเฉน เต ลพฺภติ อนฺนปานํ
น ตุสฺสสิ รุกฺขผเลหิ ธงฺก
มํสานิ วา ยานิ สุสานมชฺเฌ
โย สาหเสน อธิคมฺม โภเค



ปริภุญฺชติ ธงฺก ขณานุปาตี
ตโต อุปกฺโกสติ นํ สภาโว
อุปกฺกุฏฺโฐ วณฺณพลํ ชหาติ
อปฺปมฺปิ เจ นิพฺพุตึ ภุญฺชติ ยทิ
อสาหเสน อปรูปฆาตี
พลญฺจ วณฺโณ จ ตทสฺส โหติ
น หิ สพฺโพ อาหารมเยน วณฺโณติ
จกฺกวากชาตกํ อฏฺฐมํ

หลิทฺทราคชาตกํ
สุติติกฺขํ อรญฺญมฺหิ ปนฺตมฺหิ สยนาสเน
เย จ คาเม ติติกฺขนฺติ เต อุฬารตรา ตยา
อรญฺญา คามมาคมฺม กึสีลํ กึวตํ อหํ
ปุริสํ ตาต เสเวยฺยํ ตํ เม อกฺขาหิ ปุจฺฉิโต
โย ตํ วิสฺสาสเย ตาต วิสฺสาสญฺจ ขเมยฺย เต
สุสฺสูสี จ ติติกฺขี จ ตํ ภเชหิ อิโต คโต
ยสฺส กาเยน วาจาย มนสา นตฺถิ ทุกฺกฏํ
อุรสีว ปติฏฺฐาย ตํ ภเชหิ อิโต คโต
โย จ ธมฺเมน จรติ จรนฺโตปิ น มญฺญติ
วิสุทฺธการึ สปฺปญฺญํ ตํ ภเชหิ อิโต คโต



หลิทฺทราคํ กปิจิตฺตํ ปุริสํ ราควิราคินํ
ตาทิสํ ตาต มา เสวิ นิมฺมนุสฺสมฺปิ เจ สิยา
อาสีวิสํว กุปฺปิตํ มิฬฺหลิตฺตํ มหาปถํ
อารกา ปริวชฺเชหิ ยานีว วิสมํ ปถํ
อนตฺถา ตาต วฑฺฒนฺติ พาลํ อจฺจูปเสวโต
มาสฺสุ พาเลน สงฺคจฺฉิ อมิตฺเตเนว สพฺพทา
ตํ ตาหํ ตาต ยาจามิ กรสฺสุ วจนํ มม
มาสฺสุ พาเลน สงฺคจฺฉิ ทุกฺโข พาเลหิ สงฺคโมติ
หลิทฺทราคชาตกํ นวมํ

สมุคฺคชาตกํ
กุโต นุ อาคจฺฉถ โภ ตโย ชนา
สฺวาคตา เอถ นิสีทถาสเน
กจฺจิตฺถ โภนฺโต กุสลํ อนามยํ
จิรสฺสมพฺภาคมนํ หิ โว อิธ
อหเมว เอโก อิธมชฺช ปตฺโต
น จาปิ เม ทุติโย โกจิ วิชฺชติ
กิเมว สนฺธาย เต ภาสิตํ อิเส
กุโต นุ อาคจฺฉถ โภ ตโย ชนา
ตฺวญฺจ เอโก ภริยา จ เต ปิยา



สมุคฺคปกฺขิตฺตนิกิณฺณมนฺตเร
สา รกฺขิตา กุจฺฉิคตาว เต สทา
วายุสฺส ปุตฺเตน สหา ตหึ รตา
สํวิคฺครูโป อิสินา พฺยากโต
โส ทานโว ตตฺถ สมุคฺคมุคฺคิลิ
อทฺทกฺขิ ภริยํ สุจิมาลธารินึ
วายุสฺส ปุตฺเตน สหา ตหึ รตํ
สุทิฏฺฐรูปุคฺคตปานุวตฺตินา
หีนา นรา เย ปมุทาวสงฺคตา
ยถา หเว ปาณริเวตฺถ รกฺขิตา
ทุฏฺฐา มยิ อญฺญมภิปฺปโมทติ
ทิวา จ รตฺโต จ มยา อุปฏฺฐิตา
ตปสฺสินา โชติริวา วเน วสํ
สา ธมฺมโมกฺกมฺม อธมฺมมาจริ
อกฺรียรูโป ปมุทาหิ สนฺถโว
สรีรมชฺฌมฺหิ ฐิตาติ มญฺญิหํ
มยฺหํ อยนฺติ อสตึ อสญฺญตํ
สา ธมฺมโมกฺกมฺม อธมฺมมาจริ
อกฺรียรูโป ปมุทาหิ สนฺถโว





สุรกฺขิตมฺเมติ กถนฺนุ วิสฺสเส
อเนกจิตฺตาสุ น เหตฺถ รกฺขนา
เอตา หิ ปาตาลปปาตสนฺนิภา
ตตฺถ ปมตฺโต พฺยสนํ นิคจฺฉติ
ตสฺมา หิ เต สุขิโน วีตโสกา
เย มาตุคาเมหิ จรนฺติ นิสฺสฏา
เอตํ สิวํ อุตฺตมมาภิปตฺถยํ
น มาตุคาเมหิ กเรยฺย สนฺถวนฺติ
สมุคฺคชาตกํ ทสมํ

ปูติมํสชาตกํ
น โข รุจฺจติ เม อาฬิ ปูติมํสสฺส เปกฺขนา
เอตาทิสา สขารสฺมา อารกา ปริวชฺชเย
อุมฺมตฺติกา อยํ เวณิ วณฺเณติ ปติโน สขึ
ปชฺฌายิ ปฏิคจฺฉนฺตึ อาคตํ เมณฺฑมาตรํ
ตฺวํ โขสิ สมฺม อุมฺมตฺโต ทุมฺเมโธ อวิจกฺขโณ
โส ตฺวํ มตาลยํ กตฺวา อกาเลน วิเปกฺขสิ
น อกาเล วิเปกฺเขยฺย กาเล เปกฺเขยฺย ปณฺฑิโต
ปูติมํโสว ปชฺฌายิ โย อกาเล วิเปกฺขติ
ปิยํ โข อาฬิ เม โหตุ ปุณฺณปตฺตํ ททาหิ เม



ปติ สญฺชีวิโต มยฺหํ เอยฺยาสิ ปิยปุจฺฉิตา
ปิยํ โข อาฬิ เต โหตุ ปุณฺณปตฺตํ ททามิ เต
มหตา ปริวาเรน เอสฺสํ กยิราหิ โภชนํ
กีทิโส ตุยฺหํ ปริวาโร เยสํ กาหามิ โภชนํ
กึนามกา จ เต สพฺเพ เต เม อกฺขาหิ ปุจฺฉิตา
มาลิโย จตุรกฺโข จ ปิงฺคิโย อถ ชมฺพุโก
เอทิโส มยฺหํ ปริวาโร เตสํ กยิราหิ โภชนํ
นิกฺขนฺตาย อคารสฺมา ภณฺฑกมฺปิ วินสฺสติ
อโรคํ อาฬิโน วชฺชํ อิเธว วส มา คมาติ
ปูติมํสชาตกํ เอกาทสมํ

ททฺทรชาตกํ
โย เต ปุตฺตเก อกฺขาทิ ทินฺนภตฺโต อทูสเก
ตสฺมึ ทาฐา นิปาเตหิ มา เต มุญฺจิตฺถ ชีวโก
อากิณฺณลุทฺโท ปุริโส ธาติโจลํว มกฺขิโต
ปเทสํ ตํ น ปสฺสามิ ยตฺถ ทาฐา นิปาตเย
อกตญฺญุสฺส โปสสฺส นิจฺจํ วิวรทสฺสิโน
สพฺพญฺเจ ปฐวึ ทชฺชา เนว นํ อภิราธเย
กินฺนุ สุพาหุ ตรมานรูโป
ปจฺจาคโตสิ สห มาณเวน



กึ กิจฺจมตฺถํ อิธมตฺถิ ตุยฺหํ
อกฺขาหิ เม ปุจฺฉิโต เอตมตฺถํ
โย เต สขา ททฺทโร สาธุรูโป
ตสฺส วธํ ปริสงฺกามิ อชฺช
ปุริสสฺส กมฺมายตนานิ สุตฺวา
นาหํ สุขึ ททฺทรํ อชฺช มญฺเญ
กานิสฺส กมฺมายตนานิ อสฺสุ
ปุริสสฺส วุตฺติสโมธานตาย
กํ วา ปฏิญฺญํ ปุริสสฺส สุตฺวา
ปริสงฺกสิ ททฺทรํ มาณเวน
จิณฺณา กลิงฺคา จริตา วณิชฺชา
เวตฺตาจาโร สงฺกุปโถปิ จิณฺโณ
นเฏหิ จิณฺณํ สห วากุเรหิ
ทณฺเฑน ยุทฺธมฺปิ สมชฺชมชฺเฌ
พนฺธา กุลิกา มิตมาฬฺหเกน
อกฺขา ชิตา สญฺญโม อพฺภตีโต
อปฺปหิตํ ปุปฺผกํ อฑฺฒรตฺตํ
หตฺถา อฑฺฒา ปิณฺฑปฏิคฺคเหน
ตานิสฺส กมฺมายตนานิ อสฺสุ




ปุริสสฺส วุตฺติสโมธานตาย
ยถา อยํ ทิสฺสติ โลมปิณฺโฑ
คาโว หตา กึ ปน ททฺทรสฺสาติ
ททฺทรชาตกํ ทฺวาทสมํ

ตสฺสุทฺทานํ
วรคิชฺฌ สมชฺชนํ หํสวโร
นิธิสวฺหย หาริต ปาตลิโก
อชรามร ธงฺก ติติกฺข กุโต
อถ ทฺวาทส เปกฺขน ททฺทริภิ
นวกนิปาตํ นิฏฺฐิตํ



ทสกนิปาตชาตกํ
จตุทฺวารชาตกํ
จตุทฺวารมิทํ นครํ อายสํ ทฬฺหโตรณํ
โอรุทฺธปฏิรุทฺโธสฺมิ กึ ปาปํ ปกตํ มยา
สพฺเพ อปิหิตา ทฺวารา โอรุทฺโธสฺมิ ยถา ทิโช
กิมาธิกรณํ ยกฺข จกฺกาภินิหโต อหํ
ลทฺธา สตสหสฺสานิ อติเรกานิ วีสติ
อนุกมฺปกานํ ญาตีนํ วจนํ สมฺมนากริ
ลงฺฆึ สมุทฺทํ ปกฺขนฺทิ สาครํ อปฺปสิทฺธิยํ
จตุพฺภิ อฏฺฐชฺฌคมา อฏฺฐาภิปิ จ โสฬส
โสฬสาภิ จ พตฺตึส อตฺริจฺฉํ จกฺกมาสโท
อิจฺฉาหตสฺส โปสสฺส จกฺกํ ภมติ มตฺถเก
อุปริ วิสาลํ ทุปฺปูรํ อิจฺฉาวิสตคามินํ
เย จ ตํ อนุคิชฺฌนฺติ เต โหนฺติ จกฺกธาริโน
พหุภณฺฑํ อวหาย มคฺคํ อปฺปฏิเวกฺขิย
เยสํ เจตํ อสงฺขาตํ เต โหนฺติ จกฺกธาริโน
กมฺมํ สเมกฺเข วิปุลญฺจ โภคํ




อิจฺฉํ น เสเวยฺย อนตฺถสญฺหิตํ
กเรยฺย วากฺยํ อนุกมฺปกานํ
ตํ ตาทิสํ นาติวเตยฺย จกฺกํ
กีวจิรนฺนุ เม ยกฺข จกฺกํ สิรสิ ฐสฺสติ
กตี วสฺสสหสฺสานิ ตมฺเม อกฺขาหิ ปุจฺฉิโต
อติสโร อจฺจสโร มิตฺตวินฺท สุโณหิ เม
จกฺกนฺเต สิรสฺมิมาวิทฺธํ น ตํ ชีวํ ปโมกฺขสีติ
จตุทฺวารชาตกํ ปฐมํ

กณฺหชาตกํ
กโณฺห วตายํ ปุริโส กณฺหํ ภุญฺชติ โภชนํ
กเณฺห ภูมิปฺปเทสสฺมึ น มยฺหํ มนโส ปิโย
น กโณฺห ตจสา โหติ อนฺโตสาโร หิ พฺราหฺมโณ
ยสฺมึ ปาปานิ กมฺมานิ สเว กโณฺห สุชมฺปติ
เอตสฺมึ เต สุลปิเต ปฏิรูเป สุภาสิเต
วรํ พฺราหฺมณ เต ทมฺมิ ยงฺกิญฺจิ มนสิจฺฉสิ
วรญฺจ เม อโท สกฺก สพฺพภูตานมิสฺสร
สุนิกฺโกธํ สุนิทฺโทสํ นิลฺโลภํ วุตฺติมตฺตโน
นิเสฺนหมภิกงฺขามิ เอเต เม จตุโร วเร
กินฺนุ โกเธ วา โทเส วา โลเภ เสฺนเหว พฺราหฺมณ



อาทีนวํ สมฺมสสิ ตมฺเม อกฺขาหิ ปุจฺฉิโต
อปฺโป หุตฺวา พหุ โหติ วฑฺฒเต โส อขนฺติโช
อาสงฺคิ พหุปายาโส ตสฺมา โกธํ น โรจเย
ทุฏฺฐสฺส ผรุสา วาจา ปรามาโส อนนฺตรา
ตโต ปาณิ ตโต ทณฺโฑ สตฺถสฺส ปรมา คติ
โทโส โกธสมุฏฺฐาโน ตสฺมา โทสํ น โรจเย
อาโลปสาหสาการา นิกติ วญฺจนานิ จ
ทิสฺสนฺติ โลภธมฺเมสุ ตสฺมา โลภํ น โรจเย
เสฺนหสงฺคนฺถิตา คนฺถา เสนฺติ มโนมยา ปุถู
เต ภุสํ อุปตาเปนฺติ ตสฺมา เสฺนหํ น โรจเย
เอตสฺมึ เต สุลปิเต ปฏิรูเป สุภาสิเต
วรํ พฺราหฺมณ เต ทมฺมิ ยงฺกิญฺจิ มนสิจฺฉสิ
วรญฺเจ เม อโท สกฺก สพฺพภูตานมิสฺสร
อรญฺเญ เม วิหรโต นิจฺจํ เอกวิหาริโน
อาพาธา น อุปฺปชฺเชยฺยุํ อนฺตรายกรา ภุสา
เอตสฺมึ เต สุลปิเต ปฏิรูเป สุภาสิเต
วรํ พฺราหฺมณ เต ทมฺมิ ยงฺกิญฺจิ มนสิจฺฉสิ
วรญฺเจ เม อโท สกฺก สพฺพภูตานมิสฺสร
น มโน วา สรีรํ วา มงฺกุเต สกฺก กสฺสจิ




กทาจิ อุปหญฺเญถ เอตํ สกฺก วรํ วเรติ
กณฺหชาตกํ ทุติยํ

จตุโปสถชาตกํ
โย โกปเนยฺเย น กโรติ โกปํ
น กุชฺฌติ สปฺปุริโส กทาจิ
กุทฺโธปิ โส นาวิกโรติ โกปํ
ตํ เว นรํ สมณมาหุ โลเก
โอโนทโร โย สหเต ชิฆจฺฉํ
ทนฺโต ตปสฺสี มิตปานโภชโน
อาหารเหตุ น กโรติ ปาปํ
ตํ เว นรํ สมณมาหุ โลเก
ขิฑฺฑํ รตึ วิปฺปชหิตฺวาน สพฺพํ
น จาลิกํ ภาสติ กิญฺจิ โลเก
วิภูสนฏฺฐานา วิรโต เมถุนสฺมา
ตํ เว นรํ สมณมาหุ โลเก
ปริคฺคหํ โลภธมฺมญฺจ สพฺพํ
โย เว ปริญฺญาย ปริจฺจเชติ
ทนฺตํ ฐิตตฺตํ อมมํ นิราสํ
ตํ เว นรํ สมณมาหุ โลเก


ปุจฺฉาม กตฺตารมโนมปญฺญ
กถาสุ โน วิคฺคโห อตฺถิ ชาโต
ฉินฺทชฺช กงฺขํ วิจิกิจฺฉิตานิ
ตทชฺช กงฺขํ วิตเรมุ สพฺเพ
เย ปณฺฑิตา อตฺถทสา ภวนฺติ
ภาสนฺติ เต โยนิโส ตตฺถ กาเล
กถนฺนุ กถานํ อภาสิตานํ
อตฺถํ นเยยฺยุํ กุสลา ชนินฺทา
กถํ หเว ภาสติ นาคราชา
ครุโฬ ปน เวนเตยฺโย กิมาห
คนฺธพฺพราชา ปน กึ วเทสิ
กถํ ปน กุรูนํ ราชเสฏฺโฐ
ขนฺตึ หเว ภาสติ นาคราชา
อปฺปาหารํ ครุโฬ เวนเตยฺโย
คนฺธพฺพราชา รติวิปฺปหานํ
อกิญฺจนํ กุรูนํ ราชเสฏฺโฐ
สพฺพานิ เอตานิ สุภาสิตานิ
น เหตฺถ ทุพฺภาสิตมตฺถิ กิญฺจิ
ยสฺมิญฺจ เอตานิ ปติฏฺฐิตานิ



อราวนพฺภา สุสโมหิตานิ
จตุพฺภิ ธมฺเมหิ สมงฺคิภูตํ
ตํ เว นรํ สมณมาหุ โลเก
ตุวํ หิ เสฏฺโฐ ตฺวมนุตฺตโรสิ
ตฺวํ ธมฺมคู ธมฺมวิทู สุเมโธ
ปญฺญาย ปญฺหํ สมวิคฺคเหตฺวา
อจฺเฉชฺชิ ธีโร วิจิกิจฺฉิตานิ
อจฺเฉชฺชิ กงฺขํ วิจิกิจฺฉิตานิ
ฉินฺเท ยถา นาคทนฺตํ ขเรน
นีลุปฺปลาภํ วิมลํ อนคฺฆํ
วตฺถํ อิทํ ธูมสมานวณฺณํ
ปญฺหสฺส เวยฺยากรเณน ตุฏฺโฐ
ททามิ เต ธมฺมปูชาย ธีร
สุวณฺณมาลํ สตปตฺตผุลฺลิตํ
สเกสรํ รตฺนสหสฺสมณฺฑิตํ
ปญฺหสฺส เวยฺยากรเณน ตุฏฺโฐ
ททามิ เต ธมฺมปูชาย ธีร
มณึ อนคฺฆํ รุจิรํ ปภสฺสรํ
กณฺฐาวสตฺตํ มณิภูสิตมฺเม




ปญฺหสฺส เวยฺยากรเณน ตุฏฺโฐ
ททามิ เต ธมฺมปูชาย ธีร
ควํ สหสฺสํ อุสภญฺจ นาคํ
อาชญฺญยุตฺเต จ รเถ ทส อิเม
ปญฺหสฺส เวยฺยากรเณน ตุฏฺโฐ
ททามิ เต คามวรานิ โสฬส
สารีปุตฺโต ตทา นาโค สุปณฺโณ ปน โกลิโต
คนฺธพฺพราชา อนุรุทฺโธ ราชา อานนฺทปณฺฑิโต
วิธุโร โพธิสตฺโตว เอวํ ธาเรถ ชาตกนฺติ
จตุโปสถชาตกํ ตติยํ

สงฺขชาตกํ
พหุสฺสุโต สุตธมฺโมสิ สงฺข
ทิฏฺฐา ตยา สมณพฺราหฺมณา จ
อถกฺขเณ ทสฺสยเส วิลาปํ
อญฺโญ นุ โก เต ปฏิมนฺตโก มยา
สุพฺภา สุภา สุปฺปฏิมุกฺกกมฺพู
ปคฺคยฺห โสวณฺณมยาย ปาฏิยา
ภุญฺชสฺสุ ภตฺตํ อิติ มํ วเทติ
สทฺธา วิตฺตา ตมหํ โนติ พฺรูมิ



เอตาทิสํ พฺราหฺมณ ทิสฺวาน ยกฺขํ
ปุจฺเฉยฺย โปโส สุขมาสสาโน
อุฏฺเฐหิ นํ ปญฺชลิกาภิปุจฺฉ
เทวี นุสิ ตฺวํ อุท มานุสีนุ
ยํ ตฺวํ สุเขนาภิสเมกฺขเส มํ
ภุญฺชสฺสุ ภตฺตํ อิติ มํ วเทสิ
ปุจฺฉามิ ตํ นาริ มหานุภาเว
เทวี นุสิ ตฺวํ อุท มานุสีนุ
เทวี อหํ สงฺข มหานุภาวา
อิธาคตา สาครวาริมชฺเฌ
อนุกมฺปิกา โน จ ปทุฏฺฐจิตฺตา
ตเวว อตฺถาย อิธาคตาสฺมิ
อิธนฺนปานํ สยนาสนญฺจ
ยานานิ นานาวิวิธานิ สงฺข
สพฺพสฺส ตฺยาหํ ปฏิปาทยามิ
ยงฺกิญฺจิ ตุยฺหํ มนสาภิปตฺถิตํ
ยงฺกิญฺจิ ยิฏฺฐญฺจ หุตญฺจ มยฺหํ
สพฺพสฺส โน อิสฺสรา ตฺวํ สุคตฺเต
สุสฺโสณิ สุพฺภา สุวิลากมชฺเฌ
กิสฺส เม กมฺมสฺส อยํ วิปาโก



ฆมฺเม ปเถ พฺราหฺมณ เอกภิกฺขุํ
อุสฺสฏฺฐปาทํ ตสิตํ กิลนฺตํ
ปฏิปาทยิ สงฺข อุปาหนานิ
สา ทกฺขิณา กามทุหา ตวชฺช
สา โหตุ นาวา ผลกูปปนฺนา
อนวสฺสุตา เอรกวาตยุตฺตา
อญฺญสฺส ยานสฺส น เหตฺถ ภูมิ
อชฺเชว มํ โมลินึ ปาปยสฺสุ
สา ตุฏฺฐจิตฺตา สุมนา ปตีตา
นาวํ สุจิตฺตํ อภินิมฺมินิตฺวา
อาทาย สงฺขํ ปุริเสน สทฺธึ
อุปานยี นครํ สาธุรมฺมนฺติ
สงฺขชาตกํ จตุตฺถํ

จุลฺลโพธิชาตกํ
โย เต อิมํ วิสาลกฺขึ ปิยํ สมฺมิลฺลหาสินึ
อาทาย พลา คจฺเฉยฺย กึ นุ กยิราสิ พฺราหฺมณ
อุปฺปชฺเช เม น มุญฺเจยฺย น เม มุญฺเจยฺย ชีวโต




รชํว วิปุลา วุฏฺฐิ ขิปฺปเมว นิวารเย
ยนฺนุ ปุพฺเพ วิกตฺถิโต พลมฺหิว อปสฺสิโต
สฺวาชฺช ตุณฺหิกโตทานิ สงฺฆาฏึ สิพฺพมจฺฉสิ
อุปฺปชฺชิ เม น มุญฺจิตฺถ น เม มุญฺจิตฺถ ชีวโต
รชํว วิปุลา วุฏฺฐิ ขิปฺปเมว นิวารยึ
กินฺเต อุปฺปชฺชิ โน มุญฺจิ กินฺเต น มุญฺจิ ชีวโต
รชํว วิปุลา วุฏฺฐิ กตมํ ตฺวํ นิวารยิ
ยมฺหิ ชาเต น ปสฺสติ อชาเต สาธุ ปสฺสติ
โส เม อุปฺปชฺชิ โน มุญฺจิ โกโธ ทุมฺเมธโคจโร
เยน ชาเตน นนฺทนฺติ อมิตฺตา ทุกฺขเมสิโน
โส เม อุปฺปชฺชิ โน มุญฺจิ โกโธ ทุมฺเมธโคจโร
ยสฺมิญฺจ ชายมานสฺมึ สทตฺถํ นาวพุชฺฌติ
โส เม อุปฺปชฺชิ โน มุญฺจิ โกโธ ทุมฺเมธโคจโร
เยนาภิภูโต กุสลํ ชหาติ
ปรกฺกเร วิปุลญฺจาปิ อตฺถํ
ส ภีมเสโน พลวา ปมทฺทิ
โกโธ มหาราช น เม อมุจฺจถ
กฏฺฐสฺมึ มตฺถมานสฺมึ ปาวโก นาม ชายติ
ตเมว กฏฺฐํ ทหติ ยสฺมา โส ชายเต คินิ
เอวํ มนฺทสฺส โปสสฺส พาลสฺส อวิชานโต



สารมฺภา ชายเต โกโธ โสปิ เตเนว ฑยฺหติ
อคฺคีว ติณกฏฺฐสฺมึ โกโธ ยสฺส ปวฑฺฒติ
นิหียติ ตสฺส ยโส กาฬปกฺเขว จนฺทิมา
อนินฺโท ธูมเกตูว โกโธ ยสฺสูปสมฺมติ
อาปูรติ ตสฺส ยโส สุกฺกปกฺเขว จนฺทิมาติ
จุลฺลโพธิชาตกํ ปญฺจมํ

มณฺฑพฺยชาตกํ
สตฺตาหเมวาหํ ปสนฺนจิตฺโต
ปุญฺญตฺถิโก อาจริ พฺรหฺมจริยํ
อถาปรํ ยํ จริตํ มมยิทํ
วสฺสานิ ปญฺญาส สมาธิกานิ
อกามโก วาปิ อหํ จรามิ
เอเตน สจฺเจน สุวตฺถิ โหตุ
หตํ วิสํ ชีวตุ ยญฺญทตฺโต
ยสฺมา ทานํ นาภินนฺทึ กทาจิ
ทิสฺวานหํ อติถึ วาสกาเล
น จาปิ เม อปฺปิยตํ อเวทุํ
พหุสฺสุตา สมณพฺราหฺมณา จ
อกามโก วาปิ อหํ ททามิ




เอเตน สจฺเจน สุวตฺถิ โหตุ
หตํ วิสํ ชีวตุ ยญฺญทตฺโต
อาสีวิโส ตาต ปหูตเตโช
โย ตํ อฑํสี พิฬารา อุทฺธจฺจ
ตสฺมิญฺจ เม อปฺปิยตาย อชฺช
ปิตริ จ เต นตฺถิ โกจิ วิเสโส
เอเตน สจฺเจน สุวตฺถิ โหตุ
หตํ วิสํ ชีวตุ ยญฺญทตฺโต
สนฺตา ทนฺตา เย จ ปริพฺพชนฺติ
อญฺญตฺร กณฺหา อนกามรูปา
ทีปายน กิสฺส ชิคุจฺฉมาโน
อกามโก จรสิ พฺรหฺมจริยํ
สทฺธาย นิกฺขมฺม ปุน นิวตฺโต
โส เอฬมูโค จปโล วตายํ
เอตสฺส วาทสฺส ชิคุจฺฉมาโน
อกามโก จรามิ พฺรหฺมจริยํ
วิญฺญูปสตฺถญฺจ สตญฺจ ฐานํ
เอวมฺปหํ ปุญฺญกโร ภวามิ
สมเณ ตุวํ พฺราหฺมเณ อทฺธิเก จ




สนฺตปฺปยาสิ อนฺนปาเนน ภิกฺขํ
โอปานภูตํว ฆรํ ตวยิทํ
อนฺเนน ปาเนน อุเปตรูปํ
อถ กิสฺส วาทสฺส ชิคุจฺฉมาโน
อกามโก ทานมิมํ ททาสิ
ปิตโร จ เม อาสุ ปิตามหา จ
สทฺธา อหุ ทานปตี วทญฺญู
ตํ กูลวตฺตํ อนุวตฺตมาโน
มาหํ กุเล อนฺติมคนฺธิโน อหุํ
เอตสฺส วาทสฺส ชิคุจฺฉมาโน
อกามโก ทานมิมํ ททามิ
ทหรึ กุมารึ อสมตฺถปญฺญํ
ยนฺตานยึ ญาติกุลา สุคตฺเต
น จาปิ เม อปฺปิยตํ อเวทิ
อญฺญตฺร กามา ปริจารยนฺตา
อถ เกน วณฺเณน มยา หิ โภติ
สํวาสธมฺโม อหุ เอวรูโป
อารา ทูเร นยิธ กทาจิ อตฺถิ
ปรมฺปรา นาม กุเล อิมสฺมึ
ตํ กูลวตฺตํ อนุวตฺตมานา




มาหํ กุเล อนฺติมคนฺธินี อหุํ
เอตสฺส วาทสฺส ชิคุจฺฉมานา
อกามิกา ปฏฺฐจรามิ ตุยฺหํ
มณฺฑพฺย ภาสิสฺสํ อภาสเนยฺยํ
ตํ ขมฺยตํ ปุตฺตเหตุ มมชฺช
ปุตฺตเปมา นยิธ ปรตฺถิ กิญฺจิ
โส โน อยํ ชีวติ ยญฺญทตฺโตติ
มณฺฑพฺยชาตกํ ฉฏฺฐํ

นิโคฺรธชาตกํ
น วาหเมตํ ชานามิ โกวายํ กสฺส จาริ วา
ยถา สาโข วทิ เอวํ นิโคฺรธ กินฺติ มญฺญสิ
ตโต คลวินีเตน ปุริสา นีหรึสุ มํ
ทตฺวา มุขปฺปหารานิ สาขสฺส วจนํ กรา
เอตาทิสํ ทุมฺมตินา อกตญฺเญน ทุพฺภินา
กตํ อนริยํ สาเขน สขินา เต ชนาธิป
น วาหเมตํ ชานามิ นปิ เม โกจิ สํสติ
ยํ เม ตฺวํ สมฺม อกฺขาสิ สาเขน กฑฺฒนํ กตํ





สขีนํ สาชีวงฺกโร มม สาขสฺส จูภยํ
ตฺวํ โนสิสฺสริยํ ทาตา มนุสฺเสสุ มหคฺคตํ
ตุยฺหมฺหา ลพฺภิตา อิทฺธิ เอตฺถ เม นตฺถิ สํสโย
ยถาปิ วีชํ อคฺคิสฺมึ ฑยฺหติ น วิรูหติ
เอวํ กตํ อสปฺปุริเส นสฺสติ น วิรูหติ
กตญฺญุมฺหิ จ โปสมฺหิ สีลวนฺเต อริยวุตฺติเน
สุเขตฺเต วิย พีชานิ กตํ ตมฺหิ น นสฺสติ
อิมญฺจ ชมฺมํ เนกติกํ อสปฺปุริสจินฺตกํ
หนนฺตุ สาขํ สตฺตีหิ นาสฺส อิจฺฉามิ ชีวิตํ
ขมตสฺส มหาราช ปาณา ทุปฺปฏิอานยา
ขม เทว อสปฺปุริสสฺส นาสฺส อิจฺฉามหํ วธํ
นิโคฺรธเมว เสเวยฺย น สาขมุปสํวเส
นิโคฺรธสฺมึ มตํ เสยฺโย ยญฺเจ สาขสฺมิ ชีวิตนฺติ
นิโคฺรธชาตกํ สตฺตมํ

ตกฺกลชาตกํ
น ตกฺกลา สนฺติ น อาลุปานิ
น วิลาลิโย น กลมฺพานิ ตาต
เอโก อรญฺญมฺหิ สุสานมชฺเฌ
กิมตฺถิโก ตาต ขณาสิ กาสุํ



ปิตามโห ตาต สุทุพฺพโล เต
อเนกพฺยาธีหิ ทุกฺเขหิ ผุฏฺโฐ
ตมชฺชหํ นิกฺขณิสฺสามิ โสพฺเภ
น หิสฺส ตํ ชีวิตํ โรจยามิ
สงฺกปฺปเมตํ ปฏิลทฺธปาปกํ
อจฺจาหิตํ กมฺมํ กโรสิ ลุทฺทํ
มยาปิ ตาต ปฏิลจฺฉเส ตุวํ
เอตาทิสํ กมฺม ชรูปนีโต
ตํ กูลวตฺตํ อนุวตฺตมาโน
อหมฺปิ ตํ นิกฺขณิสฺสามิ โสพฺเภ
ผรุสาหิ วาจาหิ ปกุพฺพมาโน
อาสชฺช มํ ตฺวํ วทเส กุมาร
ปุตฺโต มมํ โอรสโก สมาโน
อหิตานุกมฺปี เม ตฺวํสิ ปุตฺต
น ตฺยาหํ ตาต อหิตานุกมฺปี
หิตานุกมฺปี เต อหญฺหิ ตาต
ปาปญฺจ ตํ กมฺม ปกุพฺพมานํ
อรหามิ โน วารยิตุํ ตโต หิ
โย มาตรํ วา ปิตรํ สวิฏฺฐ
อทูสเก หึสติ ปาปธมฺโม



กายสฺส เภทา อภิสมฺปรายํ
อสํสยํ โส นิรยํ อุเปติ
โย มาตรํ วา ปิตรํ สวิฏฺฐ
อนฺเนน ปาเนน อุปฏฺฐหาติ
กายสฺส เภทา อภิสมฺปรายํ
อสํสยํ โส สุคตึ อุเปติ
น เม ตฺวํ ปุตฺต อหิตานุกมฺปี
หิตานุกมฺปี เม ตฺวํสิ ปุตฺต
อหญฺจ เต มาตรา วุจฺจมาโน
เอตาทิสํ กมฺม กโรมิ ลุทฺทํ
ยา เต สา ภริยา อนริยรูปา
มาตา มเมสา สกิยา ชเนตฺติ
นิทฺธาปเย ตญฺจ สกา อคารา
อญฺญมฺปิ เต สา ทุขมาวเหยฺย
ยา เต สา ภริยา อนริยรูปา
มาตา มเมสา สกิยา ชเนตฺติ
ทนฺตา กเรณูว วสูปนีตา
สา ปาปธมฺมา ปุนราวชาตูติ
ตกฺกลชาตกํ อฏฺฐมํ



มหาธมฺมปาลชาตกํ
กินฺเต วตํ กึ ปน พฺรหฺมจริยํ
กิสฺส สุจิณฺณสฺส อยํ วิปาโก
อกฺขาหิ เม พฺราหฺมณ เอตมตฺถํ
กสฺมา นุ ตุมฺหํ ทหรา น มิยฺยเร
ธมฺมํ จราม น มุสา ภณาม
ปาปานิ กมฺมานิ วิวชฺชยาม
อนริยํ ปริวชฺเชม สพฺพํ
ตสฺมา หิ อมฺหํ ทหรา น มิยฺยเร
สุโณม ธมฺมํ อสตํ สตญฺจ
น จาปิ ธมฺมํ อสตํ โรจยาม
หิตฺวา อสนฺเต น ชหาม สนฺเต
ตสฺมา หิ อมฺหํ ทหรา น มิยฺยเร
ปุพฺเพว ทานา สุมนา ภวาม
ททํปิ เว อตฺตมนา ภวาม
ทตฺวาปิ เว นานุตปาม ปจฺฉา
ตสฺมา หิ อมฺหํ ทหรา น มิยฺยเร
สมเณ มยํ พฺราหฺมเณ อทฺธิเก จ
วณิพฺพเก ยาจนเก ทลิทฺเท
อนฺเนน ปาเนน อภิตปฺปยาม



ตสฺมา หิ อมฺหํ ทหรา น มิยฺยเร
มยญฺจ ภริยํ นาติกฺกมาม
ภริยาปิ อเมฺห นาติกฺกมนฺติ
อญฺญตฺร ตาหิ พฺรหฺมจริยํ จราม
ตสฺมา หิ อมฺหํ ทหรา น มิยฺยเร
ปาณาติปาตา วิรมาม สพฺเพ
โลเก อทินฺนํ ปริวชฺชยาม
อมชฺชปา โนปิ มุสา ภณาม
ตสฺมา หิ อมฺหํ ทหรา น มิยฺยเร
เอตาสุ เว ชายเร สุตฺตมาสุ
เมธาวิโน โหนฺติ พหูตปญฺญา
พหุสฺสุตา เวทคุนา จ โหนฺติ
ตสฺมา หิ อมฺหํ ทหรา น มิยฺยเร
มาตาปิตโร ภคินีภาตโร จ
ปุตฺตา จ ทารา จ มยญฺจ สพฺเพ
ธมฺมํ จราม ปรโลกเหตุ
ตสฺมา หิ อมฺหํ ทหรา น มิยฺยเร
ทาสา จ ทาสี อนุชีวิโน จ
ปริจารกา กมฺมกรา จ สพฺเพ
ธมฺมํ จรนฺติ ปรโลกเหตุ




ตสฺมา หิ อมฺหํ ทหรา น มิยฺยเร
ธมฺโม หเว รกฺขติ ธมฺมจารึ
ธมฺโม สุจิณฺโณ สุขมาวหาติ
เอสานิสํโส ธมฺเม สุจิณฺเณ
น ทุคฺคตึ คจฺฉติ ธมฺมจารี
ธมฺโม หเว รกฺขติ ธมฺมจารึ
ฉตฺตํ มหนฺตํ วิย วสฺสกาเล
ธมฺเมน คุตฺโต มม ธมฺมปาโล
อญฺญสฺส อฏฺฐีนิ สุขี กุมาโรติ
มหาธมฺมปาลชาตกํ นวมํ

กุกฺกุฏชาตกํ
นาสฺมเส กตปาปมฺหิ นาสฺมเส อลิกวาทิเน
นาสฺมเส อตฺตตฺถปญฺญมฺหิ อติสนฺเตปิ นาสฺมเส
ภวนฺติ เหเก ปุริสา โคปิปาสิกชาติกา
ฆสนฺติ มญฺเญ มิตฺตานิ วาจาย น จ กมฺมุนา
สุกฺขญฺชลิปคฺคหิตา วาจาย ปลิคุณฺฐิตา
มนุสฺสเผคฺคู นาสิเท ยสฺมึ นตฺถิ กตญฺญุตา
น หิ อญฺโญญฺญจิตฺตานํ อิตฺถีนํ ปุริสาน วา
นานาวิกตฺวา สํสคฺคํ ตาทิสมฺปิ น วิสฺสเส



อนริยกมฺมอุกฺกนฺตํ อตฺเถตํ สพฺพฆาตินํ
นิสิตํว ปฏิจฺฉนฺนํ ตาทิสมฺปิ น วิสฺสเส
มิตฺตวเสนิเธกจฺเจ สาขลฺเยน อเจตสา
วิวิเธหิ อุปายนฺติ ตาทิสมฺปิ น วิสฺสเส
อามิสํ วา ธนํ วาปิ ยตฺถ ปสฺสติ ตาทิโส
ทุพฺภึ กโรติ ทุมฺเมโธ ตญฺจ หนฺตฺวาน คจฺฉติ
มิตฺตรูเปน พหโว ฉนฺนา เสวนฺติ สตฺตโว
ชเห กาปุริเส เหเต กุกฺกุโฏ วิย เสนกํ
โย จ อุปฺปติตํ อตฺถํ ขิปฺปเมว น พุชฺฌติ
อมิตฺตวสมเนฺวติ ปจฺฉาว อนุตปฺปติ
โย จ อุปฺปติตํ อตฺถํ ขิปฺปเมว นิโพธติ
มุจฺจเต สตฺตุสมฺพาธา กุกฺกุโฏ วิย เสนกา
ตํ ตาทิสํ กูฏมิโวฑฺฑิตํ วเน
อธมฺมิกํ นิจฺจวิธํสการินํ
อารา วิวชฺเชยฺย นโร วิจกฺขโณ
เสนํ ยถา กุกฺกุโฏ วํสกานเนติ
กุกฺกุฏชาตกํ ทสมํ





มฏฺฐกุณฺฑลิชาตกํ
อลงฺกโต มฏฺฐกุณฺฑลี
มาลธารี หริจนฺทนุสฺสโท
พาหา ปคฺคยฺห กนฺทสิ
วนมชฺเฌ กึ ทุกฺขิโต ตุวํ
โสวณฺณมโย ปภสฺสโร
อุปฺปนฺโน รถปญฺชโร มม
ตสฺส จกฺกยุคํ น วินฺทามิ
เตน ทุกฺเขน ชหามิ ชีวิตํ
โสวณฺณมยํ มณิมยํ
โลหมยํ อถ รูปิยมยํ
ปาวท รถํ กริสฺสามิ เต
จกฺกยุคํ ปฏิลาภยามิ ตํ
อถ มาณโว ตสฺส ปาวทิ
จนฺทิมสุริยา อุภยตฺถ ภาตโร
โสวณฺณมโย รโถ มม
เตน จกฺกยุเคน โสภติ
พาโล โข ตฺวํสิ มาณว
โย ตฺวํ ปตฺถยสิ อปตฺถยํ
มญฺญามิ ตุวํ มริสฺสสิ




น หิ ตฺวํ ลจฺฉสิ จนฺทสุริเย
คมนาคมนมฺปิ ทิสฺสติ
วณฺณธาตุ อุภเยตฺถ วีถิโย
เปโต ปน เนว ทิสฺสติ
โก นุ โข กนฺทตํ พาลฺยตโร
สจฺจํ โข วเทสิ มาณว
อหเมว กนฺทตํ พาลฺยตโร
จนฺทํ วิย ทารโก รุทํ
เปตํ กาลกตํภิปตฺถเย
อาทิตฺตํ วต มํ สนฺตํ ฆตสิตฺตํว ปาวกํ
วารินา วิย โอสิญฺจิ สพฺพํ นิพฺพาปเย ทรํ
อพฺพุหิ วต เม สลฺลํ ยมาสิ หทยสฺสิตํ
โย เม โสกปเรตสฺส ปุตฺตโสกํ อปานุทิ
โสหํ อพฺพูฬฺหสลฺโลสฺมิ วีตโสโก อนาวิโล
น โสจามิ น โรทามิ ตว สุตฺวาน มาณวาติ
มฏฺฐกุณฺฑลิชาตกํ เอกาทสมํ

พิลารโกสิยชาตกํ
อปจนฺตาปิ อิจฺฉนฺติ สนฺโต ลทฺธาน โภชนํ
กิเมว ตฺวํ ปจมาโน ยํ น ทชฺชา น ตํ สมํ




มจฺเฉรา จ ปมาทา จ เอวํ ทานํ น ทิยฺยติ
ปุญฺญํ อากงฺขมาเนน เทยฺยํ โหติ วิชานตา
ยสฺเสว ภีโต น ททาติ มจฺฉรี ตเทวาททโต ภยํ
ชิฆจฺฉา จ ปิปาสา จ ยสฺส ภายติ มจฺฉรี
ตเมว พาลํ ผุสติ อสฺมึ โลเก ปรมฺหิ จ
ตสฺมา วิเนยฺย มจฺเฉรํ ทชฺชา ทานํ มลาภิภู
ปุญฺญํ หิ ปรโลกสฺมึ ปติฏฺฐา โหติ ปาณินํ
ทุทฺททํ ททมานานํ ทุกฺกรํ กมฺมกุพฺพตํ
อสนฺโต นานุกุพฺพนฺติ สตํ ธมฺโม ทุรนฺนโย
ตสฺมา สตญฺจ อสตญฺจ นานา โหติ อิโต คติ
อสนฺโต นิรยํ ยนฺติ สนฺโต สคฺคปรายนา
อปฺปมฺเปเก ปเวจฺฉนฺติ พหุนาเก น ทิจฺฉเร
อปฺปสฺมา ทกฺขิณา ทินฺนา สหสฺเสน สมํ มิตา
ธมฺมญฺจเร โยปิ สมุจฺฉกํ จเร
ทารญฺจ โปสํ ททมปฺปกสฺมึ
สตสหสฺสานํ สหสฺสยาคินํ
กลมฺปิ นาคฺฆนฺติ ตถาวิธสฺส เต
เกเนส ยญฺโญ วิปุโล มหคฺฆโต
สเมน ทินฺนสฺส อนคฺฆเมติ
กถํ สหสฺสานํ สหสฺสยาคินํ




กลมฺปิ นาคฺฆนฺติ ตถาวิธสฺส เต
ททนฺติ เหเก วิสเม นิวิฏฺฐา
ฆตฺวา วธิตฺวา อถ โสจยิตฺวา
สา ทกฺขิณา อสฺสุมุขา สทณฺฑา
สเมน ทินฺนสฺส น อคฺฆเมติ
เอวํ สหสฺสานํ สหสฺสยาคินํ
กลมฺปิ นาคฺฆนฺติ ตถาวิธสฺส เตติ
พิลารโกสิยชาตกํ ทฺวาทสมํ

จกฺกวากชาตกํ
วณฺณวา อภิรูโปสิ ฆโน สญฺชาตโรหิโต
จกฺกวาก สุรูโปสิ วิปฺปสนฺนมุขินฺทฺริโย
ปาฏีนํ ปาวุสํ มจฺฉํ พลชฺชํ มุญฺชโรหิตํ
คงฺคาตีเร นิสินฺโนสิ เอวํ ภุญฺชสิ โภชนํ
น วาหเมตํ ภุญฺชามิ ชงฺคลานูทกานิ วา
อญฺญตฺร เสวาลปณกา อญฺญํ เม สมฺม โภชนํ
น วาหเมตํ สทฺทหามิ จกฺกวากสฺส โภชนํ
อหมฺปิ สมฺม ภุญฺชามิ คาเม โลณิกเตลิกํ
มนุสฺเสสุ กตํ ภตฺตํ สุจิมํสูปเสจนํ




น จ เม ตาทิโส วณฺโณ จกฺกวาก ยถา ตุวํ
สมฺปสฺสํ อตฺตนิ เวรํ หึสาย มานุสึ ปชํ
อุตฺรโสฺต ฆสสี ภีโต เตน วณฺโณ ตเวทิโส
สพฺพโลกวิรุทฺโธสิ ธงฺก ปาเปน กมฺมุนา
ลทฺโธ ปิณฺโฑ น ปีเณติ เตน วณฺโณ ตเวทิโส
อหมฺปิ สมฺม ภุญฺชามิ อหึสํ สพฺพปาณินํ
อปฺโปสฺสุกฺโก นิราสงฺโก อโสโก อกุโตภโย
โส กรสฺสุ อานุภาวํ วีติวตฺตสฺสุ สีลิยํ
อหึสาย จรํ โลเก ปิโย โหหิสิ มมฺมิว
โย น หนฺติ น ฆาเตติ น ชินาติ น ชาปเย
เมตฺตํ โส สพฺพภูเตสุ เวรํ ตสฺส น เกนจีติ
จกฺกวากชาตกํ เตรสมํ

ภูริปญฺหาชาตกํ
สจฺจํ กิร ตุวมฺปิ ภูริปญฺญ
ยา ตาทิสี สิรี ธิติ มติ จ
น ตายเต ภาววสูปนีตํ
โย ยวกํ ภุญฺชสิ อปฺปสูปํ
สุขํ ทุกฺเขน ปริปาจยนฺโต
กาลากาลํ วิจินํ ฉนฺทฉนฺโน



อตฺถสฺส ทฺวารานิ อปาปุรนฺโต
เตนาหํ ตุสฺสามิ ยโวทเนน
กาลญฺจ ญตฺวา อภิชิหนาย
มนฺเตหิ อตฺถํ ปริปาจยิตฺวา
วิชมฺภิสํ สีหวิชมฺภิตานิ
ตายิทฺธิยา ทกฺขสิ มํ ปุนาปิ
สุขีปิ เหเก น กโรนฺติ ปาปํ
อวณฺณสํสคฺคภยา ปุเนเก
ปหูสมาโน วิปุลตฺถจินฺตี
กึการณา เม น กโรสิ ทุกฺขํ
น ปณฺฑิตา อตฺตสุขสฺส เหตุ
ปาปานิ กมฺมานิ สมาจรนฺติ
ทุกฺเขน ผุฏฺฐา ขลิตาปิ สนฺตา
ฉนฺทา จ โทสา น ชหนฺติ ธมฺมํ
เยนเกนจิ วณฺเณน มุทุนา ทารุเณน วา
อุทฺธเร ทีนมตฺตานํ ปจฺฉา ธมฺมํ สมาจเร
ยสฺส รุกฺขสฺส ฉายาย นิสีเทยฺย สเยยฺย วา
น ตสฺส สาขํ ภญฺเชยฺย มิตฺตทุพฺโภ หิ ปาปโก
ยสฺสาปิ ธมฺมํ ปุริโส วิชญฺญา
เย จสฺส กงฺขํ วินยนฺติ สนฺโต



ตํ หิสฺส ทีปญฺจ ปรายนญฺจ
น เตน เมตฺตึ ชิรเยถ ปญฺโญ
อลโส คิหี กามโภคี น สาธุ
อสญฺญโต ปพฺพชิโต น สาธุ
ราชา น สาธุ อนิสมฺมการี
โย ปณฺฑิโต โกธโน ตํ น สาธุ
นิสมฺม ขตฺติโย กยิรา นานิสมฺม ทิสมฺปติ
นิสมฺมการิโน ราช ยโส กิตฺตี จ วฑฺฒตีติ
ภูริปญฺหาชาตกํ จุทฺทสมํ

มหามงฺคลชาตกํ
กึสุ นโร ชปฺปมธิจฺจ กาเล
กํ วา วิชฺชํ กตมํ วา สุตานํ
โส มจฺโจ อสฺมึ จ ปรมฺหิ โลเก
กถํกโร โสตฺถาเนน คุตฺโต
ยสฺส เทวา ปิตโร จ สพฺเพ
สิรึสปา สพฺพภูตานิ จาปิ
เมตฺตาย นิจฺจํ อปจิตานิ โหนฺติ
ภูเตสุ เว โสตฺถานํ ตทาหุ
โย สพฺพโลกสฺส นิวาตวุตฺติ



อิตฺถีปุมานํ สหทารกานํ
ขนฺตา ทุรุตฺตานํ อปฺปฏิกูลวาที
อธิวาสนํ โสตฺถานํ ตทาหุ
โย นาวชานาติ สหายมิตฺเต
สิปฺเปน กุลฺยาภิ ธเนน ชจฺจา
รุจิปญฺโญ อตฺถกาเล มตีมา
สหาเยสุ เว โสตฺถานํ ตทาหุ
มิตฺตานิ เว ยสฺส ภวนฺติ สนฺโต
สํวิสฺสตฺถา อวิสํวาทกสฺส
น มิตฺตทุพฺภี สํวิภาคี ธเนน
มิตฺเตสุ เว โสตฺถานํ ตทาหุ
ยสฺส ภริยา ตุลฺยวยา สมคฺคา
อนุพฺพตา ธมฺมกามา ปชาตา
โกลินิยา สีลวตี ปติพฺพตา
ทาเรสุ เว โสตฺถานํ ตทาหุ
ยสฺส ราชา ภูตปตี ยสสฺสี
ชานาติ โสเจยฺย ปรกฺกมญฺจ
อเทฺวชฺฌตา สุหทยํ มมนฺติ
ราชูสุ เว โสตฺถานํ ตทาหุ




อนฺนญฺจ ปานญฺจ ททาติ สทฺโธ
มาลญฺจ คนฺธญฺจ วิเลปนญฺจ
ปสนฺนจิตฺโต อนุโมทมาโน
สคฺเคสุ เว โสตฺถานํ ตทาหุ
ยมริยธมฺเมน ปุนนฺติ วทฺธา
อาราธิตา สมจริยาย สนฺโต
พหุสฺสุตา อิสโย สีลวนฺโต
อรหนฺตมชฺเฌ โสตฺถานํ ตทาหุ
เอตานิ โข โสตฺถานานิ โลเก
วิญฺญูปสตฺถานิ สุขุทฺรยานิ
ตานีธ เสเวถ นโร สปญฺโญ
น หิ มงฺคเล กิญฺจินมตฺถิ สจฺจนฺติ
มหามงฺคลชาตกํ ปณฺณรสมํ

ฆตปณฺฑิตชาตกํ
อุฏฺเฐหิ กณฺห กึ เสสิ โก อตฺโถ สุปเนน เต
โยปิ ตุยฺหํ สโก ภาตา หทยํ จกฺขุทกฺขิณํ
ตสฺส วาตา พลิยฺยนฺติ ฆโต ชปฺปติ เกสว
ตสฺส ตํ วจนํ สุตฺวา โรหิเณยฺยสฺส เกสโว
ตรมานรูโป วุฏฺฐาสิ ภาตุโสเกน อฏฺฏิโต




กินฺนุ อุมฺมตฺตรูโปว เกวลํ ทฺวารกํ อิมํ
สโส สโสติ ลปสิ โก นุ เต สสมาหริ
โสวณฺณมยํ มณิมยํ โลหมยํ อถ วา รูปิยมยํ
สงฺขสิลาปวาฬมยํ การยิสฺสามิ เต สสํ
สนฺติ อญฺเญปิ สสกา อรญฺเญ วนโคจรา
เตปิ เต อานยิสฺสามิ กีทิสํ สสมิจฺฉสิ
น วาหเมเต อิจฺฉามิ เย สสา ปฐวึสิตา
จนฺทโต สสมิจฺฉามิ ตมฺเม โอหร เกสว
โส นูน มธุรํ ญาติ ชีวิตํ วิชหิสฺสสิ
อปตฺถยํ โย ปตฺถยสิ จนฺทโต สสมิจฺฉสิ
เอวญฺเจ กณฺห ชานาสิ ยทญฺญมนุสาสสิ
กสฺมา ปุเร มตํ ปุตฺตํ อชฺชาปิ อนุโสจสิ
ยํ น ลพฺภา มนุสฺเสน อมนุสฺเสน วา ปุน
ชาโต เม มา มรี ปุตฺโต กุโต ลพฺภา อลพฺภิยํ
น มนฺตา มูลเภสชฺชา โอสเธหิ ธเนน วา
สกฺกา อานยิตุํ กณฺห ยํ เปตมนุโสจสิ
ยสฺส เอตาทิสา อสฺสุ อมจฺจา ปุริสปณฺฑิตา
ยถา นิชฺฌาปเย อชฺช ฆโต ปุริสปณฺฑิโต
อาทิตฺตํ วต มํ สนฺตํ ฆตสิตฺตํว ปาวกํ
วารินา วิย โอสิญฺจิ สพฺพํ นิพฺพาปเย ทรํ



อพฺพุหิ วต เม สลฺลํ ยมาสิ หทยสฺสิตํ
โย เม โสกปเรตสฺส ปุตฺตโสกํ อปานุทิ
โสหํ อพฺพูฬฺหสลฺโลสฺมิ วีตโสโก อนาวิโล
น โสจามิ น โรทามิ ตว สุตฺวาน มาณว
เอวํ กโรนฺติ สปฺปญฺญา เย โหนฺติ อนุกมฺปกา
นิวตฺตยนฺติ โสกมฺหา ฆโต เชฏฺฐํว ภาตรนฺติ
ฆตปณฺฑิตชาตกํ โสฬสมํ

ตสฺสุทฺทานํ
ทฬฺห กณฺห ธนญฺชย สงฺขวโร
ราชา สตฺตาห สสาข ตกฺกลินา
ธมฺมํ กุกฺกุฏ กุณฺฑลิ โภชนทา
จกฺกวาก สุภูริ สโสตฺถิ ฆโต
ทสกนิปาตํ นิฏฺฐิตํ




เอกาทสนิปาตชาตกํ
มาตุโปสกชาตกํ
ตสฺส นาคสฺส วิปฺปวาเสน
วิรูฬฺหา สลฺลกิโย จ กุฏชา
กุรุวินฺทกรวรา ภิสสามา จ
นิวาเต ปุปฺผิตา จ กณฺณิการา
โกจิเทว สุวณฺณกายุรา
นาคราชํ ภรนฺติ ปิณฺเฑน
ยตฺถ ราชา ราชกุมาโร วา
กวจมภิเหสฺสติ อสมฺภิโต
คณฺหาหิ นาค กพลํ มา นาค กิสโก ภว
พหูนิ ราชกิจฺจานิ ตานิ นาค กริสฺสสิ
สา นูน สา กปณิกา อนฺธา อปรินายิกา
ขาณณ ปาเทน ฆฏฺเฏติ คิรึ จณฺโฑรณํ ปติ
กานุ เต สา มหานาค อนฺธา อปรินายิกา
ขาณณ ปาเทน ฆฏฺเฏติ คิรึ จณฺโฑรณํ ปติ
มาตา เม สา มหาราช อนฺธา อปรินายิกา
ขาณณ ปาเทน ฆฏฺเฏติ คิรึ จณฺโฑรณํ ปติ
มุญฺจเถตํ มหานาคํ โยยํ ภรติ มาตรํ





สเมตุ มาตรา นาโค สห สพฺเพหิ ญาติภิ
มุตฺโตว พนฺธนา นาโค กาสิราเชน เปสิโต
มุหุตฺตํ อสฺสสิตฺวาน อคมา เยน ปพฺพโต
ตโต โส นิลินํ คนฺตฺวา สีตํ กุญฺชรเสวิตํ
โสณฺฑาย อุทกมาหิตฺวา มาตรํ อภิสิญฺจถ
โกยํ อนริโย เทโว อกาเลน ปวสฺสติ
คโต เม อตฺรโช ปุตฺโต โย มยฺหํ ปริจารโก
อุฏฺเฐหิ อมฺม กึ เสสิ อาคโต ตฺยาหมตฺรโช
มุตฺโตมฺหิ กาสิราเชน เวเทเหน ยสสฺสินา
จิรํ ชีวตุ โส ราชา กาสีนํ รฏฺฐวฑฺฒโน
โย เม ปุตฺตํ ปโมเจสิ สทา วุฑฺฒาปจายิกนฺติ
มาตุโปสกชาตกํ ปฐมํ

ชุณฺหชาตกํ
สุโณหิ มยฺหํ วจนํ ชนินฺท
อตฺเถน ชุณฺหมฺหิ อิธานุปตฺโต
น พฺราหฺมเณ อทฺธิเก ติฏฺฐมาเน
คนฺตพฺพมาหุ ทฺวิปทานเสฏฺฐ




สุโณมิ ติฏฺฐามิ วเทหิ พฺรเหฺม
เยนาปิ อตฺเถน อิธานุปตฺโต
กํ วา ตฺวมตฺถํ มยิ ปตฺถยาโน
อิธาคมา พฺรเหฺม ตทิงฺฆ พฺรูหิ
ททาหิ เม คามวรานิ ปญฺจ
ทาสีสตํ สตฺต ควํสตานิ
ปโรสหสฺสญฺจ สุวณฺณนิกฺเข
ภริยา จ เม สาทิสี เทฺว ททาหิ
ตโป นุ เต พฺราหฺมณ ภึสรูโป
มนฺตา นุ เต พฺราหฺมณ จิตฺตรูปา
ยกฺขา นุ เต อสฺสวา สนฺติ เกจิ
อตฺถํ วา เม อภิชานาสิ กตฺตํ
น เม ตโป อตฺถิ น จาปิ มนฺตา
ยกฺขาปิ เม อสฺสวา นตฺถิ เกจิ
อตฺถํปิ เต นาภิชานามิ กตฺตํ
ปุพฺเพว โข สงฺคติมตฺตมาสิ
ปฐมํ อิทํ ทสฺสนํ ชานโต เม
น ตาภิชานามิ อิโต ปุรตฺถา
อกฺขาหิ เม ปุจฺฉิโต เอตมตฺถํ
กทา กุหึ วา อหุ สงฺคโม โน



คนฺธารราชสฺส ปุรมฺหิ รมฺเม
อวสิมฺหเส ตกฺกสิลาย เทว
ตตฺถนฺธการมฺหิ ติมิสฺสกายํ
อํเสน อํสํ สมฆฏฺฏยิมฺหา
เต ตตฺถ ฐตฺวาน อุโภ ชนินฺท
สาราณิยํ วีติสาริมฺห ตตฺถ
สาเยว โน สงฺคติมตฺตมาสิ
ตโต น ปจฺฉา น ปุเร กทาจิ
ยทากทาจิ มนุเชสุ พฺรเหฺม
สมาคโม สปฺปุริเสน โหติ
น ปณฺฑิตา สงฺคติสนฺถวานิ
ปุพฺเพ กตํ วาปิ วินาสยนฺติ
พาลา จ โข สงฺคติสนฺถวานิ
ปุพฺเพ กตํ วาปิ วินาสยนฺติ
พหหปิ พาเลสุ กตํ วินสฺสติ
ตถาหิ พาลา อกตญฺญุรูปา
ธีรา จ โข สงฺคติสนฺถวานิ
ปุพฺเพ กตํ วาปิ น นาสยนฺติ
อปฺปํปิ ธีเรสุ กตํ น นสฺสติ
ตถาหิ ธีรา สุกตญฺญุรูปา



ททามิ เต คามวรานิ ปญฺจ
ทาสีสตํ สตฺต ควํสตานิ
ปโรสหสฺสญฺจ สุวณฺณนิกฺเข
ภริยา จ เต สาทิสี เทฺว ททามิ
เอวํ สตํ โหติ สเมจฺจ ราช
นกฺขตฺตราชาริว ตารกานํ
อาปูรตี กาสิปตี ยถา อหํ
ตยา หิ เม สงฺคโม อชฺช ลทฺโธติ
ชุณฺหชาตกํ ทุติยํ

ธมฺมเทวปุตฺตชาตกํ
ยโสกโร ปุญฺญกโรหมสฺมิ
สทตฺถุโต สมณพฺราหฺมณานํ
มคฺคารโห เทวมนุสฺสปูชิโต
ธมฺโม อหํ เทหิ อธมฺม มคฺคํ
อธมฺมยานํ ทฬฺหมารุหิตฺวา
อสนฺตสนฺโต พลวาหมสฺมิ
ส กิสฺส เหตุมฺหิ ตวชฺช ทชฺชํ
มคฺคํ อหํ ธมฺม อทินฺนปุพฺพํ
ธมฺโม หเว ปาตุรโหสิ ปุพฺเพ



ปจฺฉา อธมฺโม อุทปาทิ โลเก
เชฏฺโฐ จ เสฏฺโฐ จ สนนฺตโน จ
อุยฺยาหิ เชฏฺฐสฺส กนิฏฺฐ มคฺคา
น ยาจนาย นปิ ปาฏิรูปา
น อรหตฺตา เตหํ ทเทยฺย มคฺคํ
ยุทฺธญฺจ โน โหตุ อุภินฺนมชฺช
ยุทฺธสฺมิ โย ชิสฺสติ ตสฺส มคฺโค
สพฺพา ทิสา อนุวิสฺสโฏหมสฺมิ
มหพฺพโล อมิตยโส อตุโลฺย
คุเณหิ สพฺเพหิ อุเปตรูโป
ธมฺโม อธมฺม ตฺวํ กถํ วิเชสฺสสิ
โลเหน เว หญฺญติ ชาตรูปํ
น ชาตรูเปน หนนฺติ โลหํ
สเจ อธมฺโม หญฺญติ ธมฺมมชฺช
อโย สุวณฺณํ วิย ทสฺสเนยฺยํ
สเจ ตุวํ ยุทฺธพโล อธมฺม
น ตุยฺห วุฑฺฒา จ ครู จ อตฺถิ
มคฺคญฺจ เต ทมฺมิ ปิยาปฺปิเยน
วาจาทุรุตฺตานิปิ เต ขมามิ
อิทญฺจ สุตฺวา วจนํ อธมฺโม




อวํสิโร ปติโต อุทฺธปาโท
ยุทฺธตฺถิโกเว น ลภามิ ยุทฺธํ
เอตฺตาวตา โหติ หโต อธมฺโม
ขนฺตีพโล ยุทฺธพลํ วิเชตฺวา
หนฺตฺวา อธมฺมํ นิหนิตฺว ภูมฺยา
ปายาสิ จิตฺโต อภิรุยฺห สนฺทนํ
มคฺเคเนว อติพโล สจฺจนิกฺกโม
มาตา ปิตา สมณพฺราหฺมณา จ
อสมฺมานิตา ยสฺส สเก อคาเร
อิเธว นิกฺขิปฺป สรีรเทหํ
กายสฺส เภทา นิรยํ วชนฺติ เต
ยถา อธมฺโม ปติโต อวํสิโร
มาตา ปิตา สมณพฺราหฺมณา จ
สุสมฺมานิตา ยสฺส สเก อคาเร
อิเธว นิกฺขิปฺป สรีรเทหํ
กายสฺส เภทา สุคตึ วชนฺติ เต
ยถาปิ ธมฺโม อภิรุยฺห สนฺทนนฺติ
ธมฺมเทวปุตฺตชาตกํ ตติยํ




อุทยชาตกํ
เอกา นิสินฺนา สุจิ สญฺญตูรุ
ปาสาทมารุยฺห อนินฺทิตงฺคี
ยาจามิ ตํ กินฺนรเนตฺตจกฺขุ
อิเมกรตฺตึ อุภโย วเสม
โอกิณฺณนฺตรปริกฺขํ ทฬฺหมฏฺฏาลโกฏฺฐกํ
รกฺขิตํ ขคฺคหตฺเถหิ ทุปฺปเวสมิทํ ปุรํ
ทหรสฺส ยุวิโน จาปิ อาคโม จ น วิชฺชติ
อถ เกน นุ วณฺเณน สงฺคมํ อิจฺฉเส มยา
ยกฺโขหมสฺมิ กลฺยาณิ อาคโตสฺมิ ตวนฺติเก
ตฺวํ มํ นนฺทสฺสุ ภทฺทนฺเต ปุณฺณกํสํ ททามิ เต
เทวํ เว ยกฺขํ อถวา มนุสฺสํ
น ปตฺถเย อุทยมติจฺจ อญฺญํ
คจฺเฉว ตฺวํ ยกฺข มหานุภาว
มา จสฺสุ คนฺตฺวา ปุนราวชิตฺถ
ยา สา รตี อุตฺตมา กามโภคินํ
ยํเหตุ สตฺตา วิสมํ จรนฺติ
มา ตํ รตึ ชียิ ตุวํ สุจิมฺหิ เต
ททามิ เต รูปิยกํสปูรํ



นารึ นโร นิชฺฌปยํ ธเนน
อุกฺกํสตี ยตฺถ กโรติ ฉนฺนํ
วิปจฺจนีโก ตว เทวธมฺโม
ปจฺจกฺขโต โถกตเรน เอสิ
อายุ จ วณฺโณ จ มนุสฺสโลเก
นิหิยฺยติ มนุชานํ สุคตฺเต
เตเนว วณฺเณน ธนํปิ ตุยฺหํ
นิหิยฺยติ ชิณฺณตราสิ อชฺช
เอวํ เม เปกฺขมานสฺส ราชปุตฺติ ยสสฺสินิ
หายเต วต เต วณฺโณ อโหรตฺตานมจฺจเย
อิมินาว ตฺวํ วยสา ราชปุตฺติ สุเมธเส
พฺรหฺมจริยํ จเรยฺยาสิ ภิยฺโย วณฺณวตี สิยา
เทวา น ชีรนฺติ ยถา มนุสฺสา
คตฺเตสุ เตสํ วลิโย น โหนฺติ
ปุจฺฉามิ ตํ ยกฺข มหานุภาวํ
กถนฺนุ เทวาน สรีรเทโห
เทวา น ชีรนฺติ ยถา มนุสฺสา
คตฺเตสุ เตสํ วลิโย น โหนฺติ
สุเว สุเว ภิยฺยตโรว เตสํ




ทิพฺโพ จ วณฺโณ วิปุลา จ โภคา
กึสูธ ภีตา ชนตา อเนกา
มคฺโค จ เนกายตนปฺปวุตฺโต
ปุจฺฉามิ ตํ ยกฺข มหานุภาว
กตฺถ ฐิโต ปรโลกํ น ภาเย
วาจํ มนญฺจ ปณิธาย สมฺมา
กาเยน ปาปานิ อกุพฺพมาโน
พหุนฺนปานํ ฆรมาวสนฺโต
สทฺโธ มุทู สํวิภาคี วทญฺญู
สงฺคาหโก สขิโล สณฺหวาโจ
เอตฺถ ฐิโต ปรโลกํ น ภาเย
อนุสาสสิ มํ ยกฺข ยถา มาตา ยถา ปิตา
อุฬารวณฺณ ปุจฺฉามิ โก นุ ตฺวมสิ สุพฺรหา
อุทโยหมสฺมิ กลฺยาณิ สงฺกรตฺถายิธาคโต
อามนฺต โข ตํ คจฺฉามิ มุตฺโตสฺมิ ตว สงฺกรา
สเจ โข ตฺวํ อุทโยสิ สงฺกรตฺถายิธาคโต
อนุสาส มํ ราชปุตฺต ยถาสฺส ปุน สงฺคโม
อติปตติ วโย ขโณ ตเถว
ฐานํ นตฺถิ ธุวํ จวนฺติ สตฺตา
ปริชียติ อธุวํ สรีรํ



อุทเย มา ปมาท จรสฺสุ ธมฺมํ
กสิณา ปฐวี ธนสฺส ปูรา
เอกสฺเสว สิยา อนญฺญเธยฺยา
ตํ วาปิ ชหาติ อวีตราโค
อุทเย มา ปมาท จรสฺสุ ธมฺมํ
มาตา ปิตา จ ภาตโร จ ภคินี
ภริยา สามิโก สธเนน โหติ
เต วาปิ ชหนฺติ อญฺญมญฺญํ
อุทเย มา ปมาท จรสฺสุ ธมฺมํ
กาโย ปรโภชนนฺติ วิทิตฺวา
สํสาเร สุคตี จ ทุคฺคตี จ
อิตฺตรวาโสติ ชานิตฺวา
อุทเย มา ปมาท จรสฺสุ ธมฺมํ
สาธุ ภาสติ ยํ ยกฺโข อปฺปํ มจฺจาน ชีวิตํ
กสิรญฺจ ปริตฺตญฺจ ตญฺจ ทุกฺเขน สํยุตํ
สาหํ เอกา ปพฺพชิสฺสามิ หิตฺวา กาสึ สุรุนฺธนนฺติ
อุทยชาตกํ จตุตฺถํ





ปานียชาตกํ
มิตฺโต มิตฺตสฺส ปานียํ อทินฺนํ ปริภุญฺชิสํ
เตน ปจฺฉา วิชิคุจฺฉึ ตํ ปาปํ ปกตํ มยา
มา ปุน อกรํ ปาปํ ตสฺมา ปพฺพชิโต อหํ
ปรทารญฺจ ทิสฺวาน ฉนฺโท เม อุปปชฺชถ
เตน ปจฺฉา วิชิคุจฺฉึ ตํ ปาปํ ปกตํ มยา
มา ปุน อกรํ ปาปํ ตสฺมา ปพฺพชิโต อหํ
ปิตรํ เม มหาราช โจรา อคฺคณฺหุ กานเน
เตสาหํ ปุจฺฉิโต ชานํ อญฺญถา นํ วิยากรึ
เตน ปจฺฉา วิชิคุจฺฉึ ตํ ปาปํ ปกตํ มยา
มา ปุน อกรํ ปาปํ ตสฺมา ปพฺพชิโต อหํ
ปาณาติปาตมกรุํ โสมยาเค อุปฏฺฐิเต
เตสาหํ สมนุญฺญาสึ
เตน ปจฺฉา วิชิคุจฺฉึ ตํ ปาปํ ปกตํ มยา
มา ปุน อกรํ ปาปํ ตสฺมา ปพฺพชิโต อหํ
สุราเมรยมธุกา เย ชนา ปฐมาสุ โน
พหุนฺนํ เต อนตฺถาย มชฺชปานมกปฺปยุํ
เตสาหํ สมนุญฺญาสึ
เตน ปจฺฉา วิชิคุจฺฉึ ตํ ปาปํ ปกตํ มยา
มา ปุน อกรํ ปาปํ ตสฺมา ปพฺพชิโต อหํ


ธิรตฺถุสุ พหุกาเม ทุคฺคนฺเธ พหุกณฺฏเก
เย อหํ ปฏิเสวนฺโต นาลภึ ตาทิสํ สุขํ
มหสฺสาทา สุขา กามา นตฺถิ กามา ปรํ สุขํ
เย กาเม ปฏิเสวนฺติ สคฺคนฺเต อุปปชฺชเร
อปฺปสฺสาทา ทุขา กามา นตฺถิ กามา ปรํ ทุกฺขํ
เย กาเม ปฏิเสวนฺติ นิรยนฺเต อุปปชฺชเร
อสิ ยถา สุนิสิโต เนตฺติโสว สุปายิโก
สตฺตีว อุรสี ขิตฺตา กามา ทุกฺขตรา ตโต
องฺคารานํว ชลิตํ กาสุํ สาธิกโปริสํ
ผาลํว ทิวสนฺตตฺตํ กามา ทุกฺขตรา ตโต
วิสํ ยถา หลาหลํ เตลํ ปกฺกุฏฺฐิตํ ยถา
ตมฺพโลหํ วิลีนํว กามา ทุกฺขตรา ตโตติ
ปานียชาตกํ ปญฺจมํ

ยุธญฺชยชาตกํ
มิตฺตามจฺจปริพฺยุฬฺหํ อหํ วนฺเท รเถสภ
ปพฺพชิสฺสามหํ ราช ตํ เทโว อนุมญฺญตุ
สเจ เต อูนํ กาเมหิ อหํ ปริปูรยามิ เต
โย ตํ หึสติ วาเรมิ มา ปพฺพชฺช ยุธญฺชย





น มตฺถิ อูนํ กาเมหิ หึสนฺโต เม น วิชฺชติ
ทีปญฺจ กตฺตุมิจฺฉามิ ยํ ชรา นาภิกีรติ
ปุตฺโต วา ปิตรํ ยาเจ ปิตา วา ปุตฺตโมรสํ
เนคโม ยาจเต ตาต มา ปพฺพชฺช ยุธญฺชย
มา มํ ตาต นิวาเรสิ ปพฺพชนฺตํ รเถสภ
มาหํ กาเมหิ สมฺมตฺโต ชราย วสมนฺวคู
อหํ ตํ ตาต ยาจามิ อหํ ปุตฺต นิวารเย
จิรํ ตํ ทฏฺฐุมิจฺฉามิ มา ปพฺพชฺช ยุธญฺชย
อุสฺสาโวว ติณคฺคมฺหิ สุริยสฺสุคฺคมนํ ปติ
เอวมายุ มนุสฺสานํ มา มํ อมฺม นิวารเย
ตรมาโน อิมํ ยานํ อาโรเปตุ รเถสภ
มา เม มาตา ตรนฺตสฺส อนฺตรายกรา อหุ
อภิธาวถ ภทฺทนฺเต สุญฺญํ เหสฺสติ รมฺมกํ
ยุธญฺชโย อนุญฺญาโต สพฺพทตฺเตน ราชินา
โยหุ เสฏฺโฐ มนุสฺสานํ ยุวา กญฺจนสนฺนิโภ
โสยํ กุมาโร ปพฺพชิโต กาสายวสโน พลี
อุโภ กุมารา ปพฺพชิตา ยุธญฺชโย ยุธิฏฺฐิโล
ปหาย มาตาปิตโร สงฺคํ เฉตฺวาน มจฺจุโนติ
ยุธญฺชยชาตกํ ฉฏฺฐํ





ทสรถชาตกํ
เอถ ลกฺขณสีตา จ อุโภ โอตรโถทกํ
เอวายํ ภรโต อาห ราชา ทสรโถ มโต
เกน ราม ปภาเวน โสจิตพฺพํ น โสจสิ
ปิตรํ กาลกตํ สุตฺวา น ตํ ปสหเต ทุขํ
ยํ น สกฺกา นํ ปาเลตุํ โปเสน ลปตํ พหุํ
ส กิสฺส วิญฺญู เมธาวี อตฺตานมุปตาปเย
ทหรา จ หิ เย วุฑฺฒา เย พาลา เย จ ปณฺฑิตา
อทฺธา เจว ทลิทฺทา จ สพฺเพ มจฺจุปรายนา
ผลานมิว ปกฺกานํ นิจฺจํ ปตนโต ภยํ
เอวํ ชาตาน มจฺจานํ นิจฺจํ มรณโต ภยํ
สายเมเก น ทิสฺสนฺติ ปาโต ทิฏฺฐา พหู ชนา
ปาโต เอเก น ทิสฺสนฺติ สายํ ทิฏฺฐา พหู ชนา
ปริเทวยมาโน เจ กิญฺจิทตฺถํ อุทพฺพเห
สมฺมุโฬฺห หึสมตฺตานํ กยิรา ตํ วิจกฺขโณ
กีโส วิวณฺโณ ภวติ หึสมตฺตานมตฺตโน
น เตน เปตา ปาเลนฺติ นิรตฺถา ปริเทวนา
ยถา สรณมาทิตฺตํ วารินาว นิพฺพาปเย
เอวมฺปิ ธีโร สุตวา เมธาวี ปณฺฑิโต นโร
ขิปฺปมุปฺปติตํ โสกํ วาโต ตูลํว ธํสเย



เอโกว มจฺโจ อจฺเจติ เอโกว ชายเต กุเล
สํโยคปรมาเตฺวว สมฺโภคา สพฺพปาณินํ
ตสฺมา หิ ธีรสฺส พหุสฺสุตสฺส
สมฺปสฺสโต โลกมิมํ ปรญฺจ
อญฺญาย ธมฺมํ หทยํ มนญฺจ
โสกา มหนฺตาปิ น ตาปยนฺติ
โสหํ ยสญฺจ โภคญฺจ ภริยาปิ จ ญาตเก
เสสํ สมฺปาลยิสฺสามิ กิจฺจเมตํ วิชานโต
ทสวสฺสสหสฺสานิ สฏฺฐิวสฺสสตานิ จ
กมฺพุคีโว มหาพาหุ ราโม รชฺชมการยีติ
ทสรถชาตกํ สตฺตมํ

สํวรชาตกํ
ชานนฺโต โน มหาราช ตว สีลํ ชนาธิโป
อิเม กุมาเร ปูเชนฺโต น ตํ เกนจิ มญฺญถ
ติฏฺฐนฺเต โน มหาราเช อาทู เทเว ทิวงฺคเต
ญาตี ตํ สมนุมญฺญึสุ สมฺปสฺสํ อตฺถมตฺตโน
เกน สํวรวตฺเตน สญฺชาเต อภิติฏฺฐสิ
เกน ตํ นาติวตฺตนฺติ ญาติสงฺฆา สมาคตา
น ราชปุตฺต อุสฺสุยฺยามิ สมณานํ มเหสินํ




สกฺกจฺจนฺเต นมสฺสามิ ปาเท วนฺทามิ ตาทินํ
เต มํ ธมฺมคุเณ ยุตฺตํ สุสฺสูสมนุสฺสุยฺยกํ
สมณา สมนุสฺสาสนฺติ อิสิธมฺมคุเณ รตา
เตสาหํ วจนํ สุตฺวา สมณานํ มเหสินํ
น กิญฺจิ อติมญฺญามิ ธมฺเม เม นิรโต มโน
หตฺถาโรหา อณีกฏฺฐา รถิกา ปตฺติการกา
เตสํ นปฺปฏิพนฺธามิ นิวิฏฺฐํ ภตฺตเวตฺตนํ
มหามตฺตา จ เม อตฺถิ มนฺติโน ปริจาริกา
พาราณสึ โวหรนฺติ พหุมํสํ สุโรทกํ
อโถปิ วาณิชา ผีตา นานารฏฺเฐหิ อาคตา
เตสุ เม วิหิตา รกฺขา เอวํ ชานาหุโปสถ
ธมฺเมน กิร ญาตีนํ รชฺชํ กาเรหิ สํวร
เมธาวี ปณฺฑิโต จาสิ อโถปิ ญาตีนํ หิโต
ตํตํ ญาติปริพฺยุฬฺหํ นานารตนโมจิตํ
อมิตฺตา นปฺปสหนฺติ อินฺทํว อสุราธิโปติ
สํวรชาตกํ อฏฺฐมํ

สุปฺปารกชาตกํ
อุมฺมุชฺชนฺติ นิมุชฺชนฺติ มนุสฺสา ขุรนาสิกา



สุปฺปารกนฺตํ ปุจฺฉาม สมุทฺโท กตโม อยํ
ภรุกจฺฉา ปยาตานํ วาณิชานํ ธเนสินํ
นาวาย วิปฺปนฏฺฐาย ขุรมาลีติ วุจฺจติ
ยถา อคฺคิ สุริโย จ สมุทฺโท ปฏิทิสฺสติ
สุปฺปารกนฺตํ ปุจฺฉาม สมุทฺโท กตโม อยํ
ภรุกจฺฉา ปยาตานํ วาณิชานํ ธเนสินํ
นาวาย วิปฺปนฏฺฐาย อคฺคิมาลีติ วุจฺจติ
ยถา ทธิ จ ขีรญฺจ สมุทฺโท ปฏิทิสฺสติ
สุปฺปารกนฺตํ ปุจฺฉาม สมุทฺโท กตโม อยํ
ภรุกจฺฉา ปยาตานํ วาณิชานํ ธเนสินํ
นาวาย วิปฺปนฏฺฐาย ทธิมาลีติ วุจฺจติ
ยถา กุโส จ สสฺโส จ สมุทฺโท ปฏิทิสฺสติ
สุปฺปารกนฺตํ ปุจฺฉาม สมุทฺโท กตโม อยํ
ภรุกจฺฉา ปยาตานํ วาณิชานํ ธเนสินํ
นาวาย วิปฺปนฏฺฐาย กุสมาลีติ วุจฺจติ
ยถา นโฬ จ เวฬุ จ สมุทฺโท ปฏิทิสฺสติ
สุปฺปารกนฺตํ ปุจฺฉาม สมุทฺโท กตโม อยํ
ภรุกจฺฉา ปยาตานํ วาณิชานํ ธเนสินํ
นาวาย วิปฺปนฏฺฐาย นฬมาลีติ วุจฺจติ
มหพฺภโย ภึสนโก สทฺโท สุยฺยติ มานุโส



ยถา โสพฺโภ ปปาโตว สมุทฺโท ปฏิทิสฺสติ
สุปฺปารกนฺตํ ปุจฺฉาม สมุทฺโท กตโม อยํ
ภรุกจฺฉา ปยาตานํ วาณิชานํ ธเนสินํ
นาวาย วิปฺปนฏฺฐาย พลวามุขีติ วุจฺจติ
ยโต สรามิ อตฺตานํ ยโต ปตฺโตสฺมิ วิญฺญุตํ
นาภิชานามิ สญฺจิจฺจ เอกปาณมฺปิ หึสิตํ
เอเตน สจฺจวชฺเชน โสตฺถึ นาวา นิวตฺตตูติ
สุปฺปารกชาตกํ นวมํ

ตสฺสุทฺทานํ
สิริ มาตุสุโปสกนาควโร
ปุน ชุณฺหก ธมฺมมุทยวโร
อถ ปานีย ยุธญฺชยโก จ
ทสรถ สํวร ปารคเตน นว
เอกาทสนิปาตํ นิฏฺฐิตํ




ทฺวาทสนิปาตชาตกํ
จุลฺลกุณาลชาตกํ
ขุทฺทานํ ลหุจิตฺตานํ อกตญฺญูน ทุพฺภินํ
นาเทวสตฺโต ปุริโส ถีนํ สทฺธาตุมรหติ
น ตา ปชานนฺติ กตํ น กิจฺจํ
น มาตรํ ปิตรํ ภาตรํ วา
อนริยา สมติกฺกนฺตธมฺมา
สสฺเสว จิตฺตสฺส วสํ วชนฺติ
จิรานุวุฏฺฐมฺปิ ปิยํ มนาปํ
อนุกมฺปกํ ปาณสมมฺปิ สนฺตํ
อาวาสุ กิจฺเจสุ จ นํ ชหนฺติ
ตสฺมาหํ อิตฺถีนํ น วิสฺสสามิ
ถีนญฺหิ จิตฺตํ ยถา วานรสฺส
กนฺนปฺปกนฺนํ ยถา รุกฺขฉายา
จลาจลํ หทยํ อิตฺถิยานํ
จกฺกสฺส เนมิ วิย ปริวตฺตติ
ยทา ตา ปสฺสนฺติ สเมกฺขมานา
อาเทยฺยรูปํ ปุริสสฺส วิตฺตํ
สณฺหาหิ วาจาหิ นยนฺติเมนํ



กมฺโพชกา ชลเชเนว อสฺสํ
ยทา น ปสฺสนฺติ สเมกฺขมานา
อาเทยฺยรูปํ ปุริสสฺส วิตฺตํ
สมนฺตโต นํ ปริวชฺชยนฺติ
ติณฺโณ นทีปารคโตว กุลฺลํ
สิเลสูปมา สิขีริว สพฺพภกฺขา
ติกฺขมายา นทีริว สีฆโสตา
เสวนฺติ เหตา ปิยมปฺปิยญฺจ
นาวา ยถา โอรกูลํ ปรญฺจ
น ตา เอกสฺส น ทฺวินฺนํ อาปโณว ปสาริโต
โย ตา มยฺหนฺติ มญฺเญยฺย วาตํ ชาเลน พนฺธเย
ยถา นที จ ปนฺโถ จ ปานาคารํ สภา ปปา
เอวํ โลกิตฺถิโย นาม เวลา ตาสํ น วิชฺชติ
ฆตาสนสมา เอตา กณฺหสปฺปสิรูปมา
คาโว พหิ ติณสฺเสว โอมสนฺติ วรํ วรํ
ฆตาสนํ กุญฺชรํ กณฺหสปฺปํ
มุทฺธาภิสิตฺตํ ปมุทา จ สพฺพา
เอเต นโร นิจฺจยโต ภเชถ
เตสํ หเว ทุพฺพิทุ สจฺจภาโว



นจฺจนฺตวณฺณา น พหูน กนฺตา
น ทกฺขิณา ปมุทา เสวิตพฺพา
น ปรสฺส ภริยา น ธนสฺส เหตุ
เอติตฺถิโย ปญฺจ น เสวิตพฺพาติ
จุลฺลกุณาลชาตกํ ปฐมํ

ภทฺทสาลชาตกํ
กา ตฺวํ สุทฺเธหิ วตฺเถหิ อเฆ เวหายสณฺฐิตา
เกน ตฺยสฺสูนิ วตฺตนฺติ กุโต ตํ ภยมาคตํ
ตเวว เทว วิชิเต ภทฺทสาโลติ มํ วิทู
สฏฺฐิวสฺสสหสฺสานิ ติฏฺฐโต ปูชิตสฺส เม
การยนฺตา นครานิ อคาเร จ ทิสมฺปติ
วิวิเธ จาปิ ปาสาเท น มนฺเต อจฺจมญฺญิสุํ
ยเถว มนฺเต ปูเชสุํ ตเถว ตฺวํปิ ปูชย
ตญฺจ อหํ น ปสฺสามิ ถูลํ กาเยน เต ทุมํ
อาโรหปรินาเหน อภิรูโปสิ ชาติยา
ปาสาทํ การยิสฺสามิ เอกถมฺภํ มโนรมํ
ตตฺถ ตํ อุปเนสฺสามิ จิรนฺเต ยกฺข ชีวิตํ
เอวํ จิตฺตํ อุทปาทิ สรีเรน วินาภาโว
ปุถุโส มํ วิกนฺเตตฺวา ขณฺฑโส อวกนฺตถ



อคฺเค จ เฉตฺวา มชฺเฌ จ ปจฺฉา มูลมฺหิ ฉินฺทถ
เอวํ เม ฉิชฺชมานสฺส น ทุกฺขํ มรณํ สิยา
หตฺถปาทํ ยถา ฉินฺเท กณฺณนาสญฺจ ชีวโต
ตโต ปจฺฉา สิโร ฉินฺเท ตํ ทุกฺขํ มรณํ สิยา
สุขํ นุ ขณฺฑโส ฉินฺทํ ภทฺทสาล วนปฺปติ
กึ เหตุ กึ อุปาทาย ขณฺฑโส ฉินฺทมิจฺฉสิ
ยญฺจ เหตุํ อุปาทาย เหตุธมฺมูปสญฺหิตํ
ขณฺฑโส ฉินฺทมิจฺฉามิ มหาราช สุโณหิ เม
ญาติ เม สุขสํวฑฺฒา มม ปสฺเส นิวาตชา
เตปิหํ อุปหึเสยฺยํ ปเรสํ อสุโขจิตํ
เจเตยฺยรูปํ เจเตสิ ภทฺทสาล วนปฺปติ
หิตกาโมสิ ญาตีนํ อภยํ สมฺม ทมฺมิ เตติ
ภทฺทสาลชาตกํ ทุติยํ

สมุทฺทวาณิชชาตกํ
กสนฺติ วปนฺติ เต ชนา
มนุชา กมฺมผลูปชีวิโน
นยิมสฺส ทีปกสฺส ภาคิโน
ชมฺพูทีปา อิทเมว โน วรํ
ติปญฺจรตฺตูปคตมฺหิ จนฺเท




เวโค มหา เหหิติ สาครสฺส
อุปฺลาวสฺสํ ทีปมิมํ อุฬารํ
มา โว วธิ คจฺฉถ เลณมญฺญํ
น ชาตยํ สาครวาริเวโค
อุปฺลาวสฺสํ ทีปมิมํ อุฬารํ
ตํ เม นิมิตฺเตหิ พหูหิ ทิฏฺฐํ
มา เภถ กึ โสจถ โมทถโวฺห
ปหูตภกฺขํ พหุอนฺนปานํ
ปตฺตตฺถ อาวาสมิมํ อุฬารํ
น โว ภยํ ปฏิปสฺสามิ กิญฺจิ
อาปุตฺตปุตฺเตหิ ปโมทถโวฺห
โยเทวายํ ทกฺขิณายํ ทิสายํ
เขมํ ปฏิกฺโกสติ ตสฺส สจฺจํ
น อุตฺตโร เวทิ ภยาภยสฺส
มา เภถ กึ โสจถ โมทถโวฺห
ยถา อิเม วิปฺปวทนฺติ ยกฺขา
เอโก ภยํ สํสติ เขมเมโก
ตทิงฺฆ มยฺหํ วจนํ สุณาถ




ขิปฺปํ ลหุํ มา วินสิมฺห สพฺเพ
สพฺเพ สมาคมฺม กโรม นาวํ
โทณึ ทฬฺหํ สพฺพยนฺตูปปนฺนํ
สเจ อยํ ทกฺขิโณ สจฺจมาห
โมฆํ ปฏิกฺโกสติ อุตฺตโรยํ
สา เจว โน โหหิติ อาปทตฺถา
อิมญฺจ ทีปํ น ปริจฺจเชม
สเจ จ โข อุตฺตโร สจฺจมาห
โมฆํ ปฏิกฺโกสติ ทกฺขิโณยํ
ตเมว นาวํ อภิรุยฺห สพฺเพ
เอวํ มยํ โสตฺถิ ตเรมุ ปารํ
น เว สุคณฺหํ ปฐเมน เสฏฺฐํ
กนิฏฺฐมาปาถคตํ คเหตฺวา
โย จีธ มชฺฌํ ปวิเจยฺย คณฺหติ
สเว นโร เสฏฺฐมุเปติ ฐานํ
ยถาปิ เต สาครวาริมชฺเฌ
สกมฺมุนา โสตฺถิ วหึสุ วาณิชา
อนาคตตฺถํ ปฏิวิชฺฌิยาน
อปฺปมฺปิ นาจฺเจติ จ ภูริปญฺโญ



พาลา จ โมเหน รสานุคิทฺธา
อนาคตํ อปฺปฏิวิชฺฌิยตฺถํ
ปจฺจุปฺปนฺเน สีทนฺติ อตฺถชาเต
สมุทฺทมชฺเฌ ยถา เต มนุสฺสา
อนาคตํ ปฏิกยิราถ กิจฺจํ
มา มํ กิจฺจํ กิจฺจกาเล พฺยเธสิ
ตํ ตาทิสํ ปฏิกตกิจฺจการึ
น ตํ กิจฺจํ กิจฺจกาเล พฺยเธสีติ
สมุทฺทวาณิชชาตกํ ตติยํ

กามชาตกํ
กามํ กามยมานสฺส ตสฺส เจ ตํ สมิชฺฌติ
อทฺธา ปีติมโน โหติ ลทฺธา มจฺโจ ยทิจฺฉติ
กามํ กามยมานสฺส ตสฺส เจ ตํ สมิชฺฌติ
ตโต นํ อปรํ กาเม ฆมฺเม ตณฺหํว วินฺทติ
ควํว สิงฺคิโน สิงฺคํ วฑฺฒมานสฺส วฑฺฒติ
เอวํ มนฺทสฺส โปสสฺส พาลสฺส อวิชานโต
ภิยฺโย ตณฺหา ปิปาสา จ วฑฺฒมานสฺส วฑฺฒติ
ปฐพฺยา สาลิยวกํ ควาสฺสํ ทาสโปริสํ
ทตฺวาปิ นาลเมกสฺส อิติ วิทฺธา สมํ จเร



ราชา ปสยฺห ปฐวึ วิชิตฺวา
สสาครนฺตํ มหิมาวสนฺโต
โอรํ สมุทฺทสฺส อติตฺตรูโป
ปารํ สมุทฺทสฺสปิ ปตฺถเยว
ยาว อนุสฺสรํ กาเม มนสา ติตฺติ นาชฺฌคา
ตโต นิวตฺตา ปฏิกฺกมฺม ทิสฺวา
เต เว ติตฺตา เย ปญฺญาย ติตฺตา
ปญฺญาย ติตฺตีนํ เสฏฺฐํ น โส กาเมหิ ตปฺปติ
ปญฺญาย ติตฺตํ ปุริสํ ตณฺหา น กุรุเต วสํ
อปจิเนเถว กามานิ อปฺปิจฺฉสฺส อโลลุโป
สมุทฺทมตฺโต ปุริโส น โส กาเมหิ ตปฺปติ
รถกาโรว จมฺมสฺส ปริกนฺตํ อุปาหนํ
ยํ ยํ ชหติ กามานํ ตํ ตํ สมฺปชฺชเต สุขํ
สพฺพญฺเจ สุขมิจฺเฉยฺย สพฺเพ กาเม ปริจฺจเช
อฏฺฐ เต ภาสิตา คาถา สพฺพา โหนฺติ สหสฺสิโย
ปฏิคฺคณฺห มหาพฺรเหฺม สาเธตํ ตว ภาสิตํ
น เม อตฺโถ สหสฺเสหิ สเตหิ นหุเตหิ วา
ปจฺฉิมํ ภาสโต คาถํ กาเม เม นิรโต มโน
ภทฺรโก วตายํ มาณวโก สพฺพโลกวิทู มุนิ



โย ตณฺหํ ทุกฺขชนนึ ปริชานาติ ปณฺฑิโตติ
กามชาตกํ จตุตฺถํ

ชนสนฺธชาตกํ
ทส ขลุมานิ ฐานานิ ยานิ ปุพฺเพ อกริตฺวา
ส ปจฺฉา อนุตปฺปติ อิจฺจาห ราชา ชนสนฺโธ
อลทฺธา วิตฺตํ ตปติ ปุพฺเพ อสมุทานิตํ
น ปุพฺเพ ธนเมสิสฺสํ อิติ ปจฺฉานุตปฺปติ
สกฺยรูปํ ปุเร สนฺตํ มยา สิปฺปํ น สิกฺขิตํ
กิจฺฉา วุตฺติ อสิปฺปสฺส อิติ ปจฺฉานุตปฺปติ
กูฏเวที ปุเร อาสึ ปิสุโณ ปิฏฺฐิมํสิโก
จณฺโฑ จ ผรุโส จาสึ อิติ ปจฺฉานุตปฺปติ
ปาณาติปาตี ปุเร อาสึ ลุทฺโท จาปิ อนาริโย
ภูตานํ นาปจายิสฺสํ อิติ ปจฺฉานุตปฺปติ
พหูสุ วต สนฺตีสุ อนาปทาสุ อิตฺถิสุ
ปรทารํ อาเสวิสฺสํ อิติ ปจฺฉานุตปฺปติ
พหุมฺหิ วต สนฺตมฺหิ อนฺนปาเน อุปฏฺฐิเต
น ปุพฺเพ อททํ ทานํ อิติ ปจฺฉานุตปฺปติ
มาตรํ ปิตรํ จาปิ ชิณฺณเก คตโยพฺพเน




ปหุสนฺโต น โปสิสฺสํ อิติ ปจฺฉานุตปฺปติ
อาจริยมนุสตฺถารํ สพฺพกามรสาหรํ
ปิตรํ อติมญฺญิสฺสํ อิติ ปจฺฉานุตปฺปติ
สมเณ พฺราหฺมเณ จาปิ สีลวนฺเต พหุสฺสุเต
น ปุพฺเพ ปยิรุปาสิสฺสํ อิติ ปจฺฉานุตปฺปติ
สาธุ โหติ ตโป จิณฺโณ สนฺโต จ ปยิรุปาสิโต
น จ ปุพฺเพ ตโป จิณฺโณ อิติ ปจฺฉานุตปฺปติ
โย จ เอตานิ ฐานานิ โยนิโส ปฏิปชฺชติ
กรํ ปุริสกิจฺจานิ ส ปจฺฉา นานุตปฺปตีติ
ชนสนฺธชาตกํ ปญฺจมํ

มหากณฺหชาตกํ
กโณฺห กโณฺห จ โฆโร จ สุกฺกทาโฐ ปตาปวา
พนฺโธ ปญฺจหิ รชฺชูหิ กึ วีร สุนโข ตว
นายํ มิคานมตฺถาย อุสินฺนร ภวิสฺสติ
มนุสฺสานํ อนโย หุตฺวา ตทา กโณฺห ปโมกฺขติ
ปตฺตหตฺถา สมณกา มุณฺฑา สงฺฆาฏิปารุตา
นงฺคเลหิ กสิสฺสนฺติ ตทา กโณฺห ปโมกฺขติ
ตปสฺสินิโย ปพฺพชิตา มุณฺฑา สงฺฆาฏิปารุตา
ยทา โลเก คมิสฺสนฺติ ตทา กโณฺห ปโมกฺขติ



ทีฆุตฺตโรฏฺฐา ชฏิลา ปงฺกทนฺตา รชสฺสิรา
อิณํ โจทย คจฺฉนฺติ ตทา กโณฺห ปโมกฺขติ
อธิจฺจ เวเท สาวิตฺตึ ยญฺญํ ตตฺรญฺจ พฺราหฺมณา
ภติกาย ยชิสฺสนฺติ ตทา กโณฺห ปโมกฺขติ
มาตรํ ปิตรํ จาปิ ชิณฺณเก คตโยพฺพเน
ปหุสนฺโต น ภรนฺติ ตทา กโณฺห ปโมกฺขติ
มาตรํ ปิตรํ จาปิ ชิณฺณเก คตโยพฺพเน
พาลา ตุเมฺหติ วกฺขนฺติ ตทา กโณฺห ปโมกฺขติ
อาจริยภาริยํ สขึ มาตุลานึ ปิตุจฺฉกึ
ยทา โลเก คมิสฺสนฺติ ตทา กโณฺห ปโมกฺขติ
อสิจมฺมํ คเหตฺวาน ขคฺคํ ปคฺคยฺห พฺราหฺมณา
ปนฺถฆาตํ กริสฺสนฺติ ตทา กโณฺห ปโมกฺขติ
สุกฺกจฺฉวี เวธเวรา ถูลพาหู อปาตุภา
มิตฺตเภทํ กริสฺสนฺติ ตทา กโณฺห ปโมกฺขติ
มายาวิโน เนกติกา อสปฺปุริสจินฺติกา
ยทา โลเก ภวิสฺสนฺติ ตทา กโณฺห ปโมกฺขตีติ
มหากณฺหชาตกํ ฉฏฺฐํ

โกสิยชาตกํ
เนว กีณามิ น วิกฺกิณามิ




น จาปิ เม สนฺนิจโย อิธตฺถิ
สุกิจฺฉรูปํ วติทํ ปริตฺตํ
ปตฺโถทโน นาลมยํ ทุวินฺนํ
อปฺปมฺหา อปฺปกํ ทชฺชา อนุมชฺฌโต มชฺฌกํ
พหุมฺหา พหุกํ ทชฺชา อทานํ นูปปชฺชติ
ตํ ตํ วทามิ โกสิย เทหิ ทานานิ ภุญฺช จ
อริยมคฺคํ สมารูห เนกาสี ลภเต สุขํ
โมฆญฺจสฺส หุตํ โหติ โมฆญฺจาปิ สมีหิตํ
อติถิสฺมึ โย นิสินฺนสฺมึ เอโก ภุญฺชติ โภชนํ
ตํ ตํ วทามิ โกสิย เทหิ ทานานิ ภุญฺช จ
อริยมคฺคํ สมารูห เนกาสี ลภเต สุขํ
สจฺจญฺจสฺส หุตํ โหติ สจฺจญฺจาปิ สมีหิตํ
อติถิสฺมึ โย นิสินฺนสฺมึ เนโก ภุญฺชติ โภชนํ
ตํ ตํ วทามิ โกสิย เทหิ ทานานิ ภุญฺช จ
อริยมคฺคํ สมารูห เนกาสี ลภเต สุขํ
สรญฺจ ชุหติ โปโส พหุกาย คยาย จ
โทเณ ติมฺพรุติตฺถสฺมึ สีฆโสเต มหาวเห
อตฺร จสฺส หุตํ โหติ อตฺร จสฺส สมีหิตํ
อติถิสฺมึ โย นิสินฺนสฺมึ เนโก ภุญฺชติ โภชนํ
ตํ ตํ วทามิ โกสิย เทหิ ทานานิ ภุญฺช จ



อริยมคฺคํ สมารูห เนกาสี ลภเต สุขํ
พลิสํ หิ โส นิคิลติ ทีฆสุตฺตํ สพนฺธนํ
อติถิสฺมึ โย นิสินฺนสฺมึ เอโก ภุญฺชติ โภชนํ
ตํ ตํ วทามิ โกสิย เทหิ ทานานิ ภุญฺช จ
อริยมคฺคํ สมารูห เนกาสี ลภเต สุขํ
อุฬารวณฺณา วต พฺราหฺมณา อิเม
อยญฺจ โว สุนโข กิสฺส เหตุ
อุจฺจาวจํ วณฺณนิภํ วิกุพฺพติ
อกฺขาถ โน พฺราหฺมณา เก นุ ตุเมฺห
จนฺโท จ สุริโย จ อุโภ อิธาคตา
อยํ ปน มาตลิ เทวสารถิ
สกฺโกหมสฺมิ ติทสานมินฺโท
เอโส จ โข ปญฺจสิโขติ วุจฺจติ
ปาณิสฺสรา มุทิงฺคา จ มุรชาลมฺพรานิ จ
สุตฺตเมนํ ปโพเธนฺติ ปฏิพุทฺโธ จ นนฺทติ
เยเกจิเม มจฺฉริโน กทริยา
ปริภาสกา สมณพฺราหฺมณานํ
อิเธว นิกฺขิปฺป สรีรเทหํ
กายสฺส เภทา นิรยํ วชนฺติ
เยเกจิเม สุคฺคติมาสมานา



ธมฺเม ฐิตา สํยเม สํวิภาเค
อิเธว นิกฺขิปฺป สรีรเทหํ
กายสฺส เภทา สุคตึ วชนฺติ
ตฺวํ โน ญาติ ปุริมาสุ ชาติสุ
โส มจฺฉรี โกสิโย ปาปธมฺโม
ตเวว อตฺถาย อิธาคตมฺหา
มา ปาปธมฺโม นิรยํ อปตฺถ
อทฺธา หิ เม เต หิตกามา ยํ มํ สมนุสาสถ
โสหํ ตถา กริสฺสามิ สพฺพํ วุตฺตํ หิเตสิภิ
เอโสหมชฺเชว อุปรมามิ
น จาปิหํ กิญฺจิ กเรยฺย ปาปํ
น จาปิ เม กิญฺจิ อเทยฺยมตฺถิ
น จาปิทตฺวา อุทกํ ปิวามิ
เอวญฺจ เม ททโต สพฺพกาลํ
โภคา อิธ วาสว ขียิสฺสนฺติ
ตโต อหํ ปพฺพชิสฺสามิ สกฺก
หิตฺวาน กามานิ ยโถธิกานีติ
โกสิยชาตกํ สตฺตมํ





เมณฺฑกปญฺหาชาตกํ
เยสํ น กทาจิ ภูตปุพฺพํ
สขิ สตฺตปทมฺปิ อิมสฺมึ โลเก
ชาตา อมิตฺตา เทฺว สหายา
ปฏิสนฺถาย จรนฺติ กิสฺส เหตุ
ยทิ เม อชฺช ปาตราสกาเล
ปญฺหํ น สกฺกุณาถ วตฺตุเมตํ
รฏฺฐา ปพฺพาชยิสฺสามิ โว สพฺเพ
น หิ มมตฺโถ ทุปฺปญฺญชาติเกหิ
มหาชนสมาคมมฺหิ โฆเร
ชนโกลาหลสงฺคมมฺหิ ชาเต
วิกฺขิตฺตมนา อเนกจิตฺตา
ปญฺหํ น สกฺกุโณม วตฺตุเมตํ
เอกคฺคจิตฺตาว เอกเมกา
รหสิ คตา อตฺถานิ จินฺตยิตฺวา
ปวิเวเก สมฺมสิตฺวาน ธีรา
อถ วกฺขนฺติ ชนินฺท เอตมตฺถํ
อุคฺคปุตฺตราชปุตฺติยานํ
อุรพฺภมํสํ ปิยํ มนาปํ
น เต สุนขสฺส อเทนฺติ มํสํ



อถ เมณฺฑสฺส สุเณน สขฺยมสฺส
จมฺมํ วิหนนฺติ เอฬกสฺส
อสฺสปิฏฺฐตฺถรณํ สุขสฺส เหตุ
น จ เต สุนขสฺส อตฺถรนฺติ
อถ เมณฺฑสฺส สุเณน สขฺยมสฺส
อาเวลฺลิตสิงฺคิโก หิ เมณฺโฑ
น จ สุนขสฺส วิสาณกานิ อตฺถิ
ติณภกฺโข มํสโภชโน จ
อถ เมณฺฑสฺส สุเณน สขฺยมสฺส
ติณมาสิ ปลาสมาสิ เมณฺโฑ
น จ สุโณ ติณมาสิ โน ปลาสํ
คเณฺหยฺย สุนโข สสํ พิฬารํ
อถ เมณฺฑสฺส สุเณน สขฺยมสฺส
อฏฺฐฑฺฒปาโท จตุปฺปทสฺส
เมณฺโฑ อฏฺฐนโข อทิสฺสมาโน
ฉาทิยํ อาหรติ อยํ อิมสฺส
มํสํ อาหรติ อยํ อมุสฺส
ปาสาทวรคโต วิเทหเสฏฺโฐ
วีติหารํ อญฺโญญฺญโภชนานํ
อทฺทส กิร สกฺขิตํ ชนินฺโท



พุภุกฺกสฺส ปุณฺณมุขสฺส เจตํ
ลาภา วต เม อนปฺปรูปา
ยสฺส เม อีทิสา ปณฺฑิตา กุลมฺหิ
ปญฺหสฺส คมฺภีรคตํ นิปุณมตฺถํ
ปฏิวิชฺฌนฺติ สุภาสิเตน ธีรา
อสฺสตรีรถญฺจ เอกเมกํ
ผีตํ คามวรญฺจ เอกเมกํ
สพฺเพสํ โว ทมฺมิ ปณฺฑิตานํ
ปรมปฺปตีตมโน สุภาสิเตนาติ
เมณฺฑกปญฺหาชาตกํ อฏฺฐมํ

มหาปทุมชาตกํ
นาทิฏฺฐา ปรโต โทสํ อณณถูลานิ สพฺพโส
อิสฺสโร ปณเย ทณฺฑํ สามํ อปฺปฏิเวกฺขิย
โย จ อปฺปฏิเวกฺขิตฺวา ทณฺฑํ กุพฺพติ ขตฺติโย
สกณฺฏกํ โส คิลติ ชจฺจนฺโธว สมกฺขิกํ
อทณฺฑิยํ ทณฺฑิยติ ทณฺฑิยญฺจ อทณฺฑิยํ
อนฺโธว วิสมํ มคฺคํ น ชานาติ สมาสมํ
โย จ เอตานิ ฐานานิ อณณถูลานิ สพฺพโส
สุทิฏฺฐมนุสาเสยฺย สเว โวหริตุมรหติ



เนกนฺตมุทุนา สกฺกา เอกนฺตติขิเณน วา
อตฺตํ มหตฺเต ฐาเปตุํ ตสฺมา อุภยมาจเร
ปริภูโต มุทุ โหติ อติติกฺโข จ เวรวา
เอตญฺจ อุภยํ ญตฺวา อนุมชฺฌํ สมาจเร
พหุมฺปิ รตฺโต ภาเสยฺย ทุฏฺโฐปิ พหุ ภาสติ
น อิตฺถีการณา ราช ปุตฺตํ ฆาเตตุมรหสิ
สพฺโพว โลโก เอกโต อิตฺถี จ อยเมกิกา
เตนาหํ ปฏิปชฺชิสฺสํ คจฺฉ ปกฺขิปเถว นํ
อเนกตาเล นรเก คมฺภีเร จ ทุรุตฺตเร
ปาติโต คิริทุคฺคสฺมึ เกน ตฺวํ ตตฺถ นามริ
นาโค ชาตพโล ตตฺถ ถามวา คิริสานุโช
ปจฺจุคฺคหิ มํ โภเคหิ เตนาหํ ตตฺถ นามรึ
เอหิ ตํ ปฏิเนสฺสามิ ราชปุตฺต สกํ ฆรํ
รชฺชํ กาเรหิ ภทฺทนฺเต กึ อรญฺเญ กริสฺสสิ
ยถา คิลิตฺวา พลิสํ อุทฺธเรยฺย สโลหิตํ
อุทฺธริตฺวา สุขี อสฺส เอวํ ปสฺสามิ อตฺตนา
กึ นุ ตฺวํ พลิสํ พฺรูสิ กึ ตฺวํ พฺรูสิ สโลหิตํ
กึ นุ ตฺวํ อุพฺภตํ พฺรูสิ ตํ เม อกฺขาหิ ปุจฺฉิโต
กามาหํ พลิสํ พฺรูมิ หตฺถิอสฺสํ สโลหิตํ
จตฺตาหํ อุพฺภตํ พฺรูมิ เอวํ ชานาหิ ขตฺติย




จิญฺจมาณวิกา มาตา เทวทตฺโต จ เม ปิตา
อานนฺโท ปณฺฑิโต นาโค สารีปุตฺโต จ เทวตา
อหํ ตทา ราชปุตฺโต เอวํ ธาเรถ ชาตกนฺติ
มหาปทุมชาตกํ นวมํ

มิตฺตามิตฺตชาตกํ
กานิ กมฺมานิ กุพฺพานํ กถํ วิญฺญู ปรกฺกเม
อมิตฺตํ ชาเนยฺย เมธาวี ทิสฺวา สุตฺวา จ ปณฺฑิโต
น นํ อุมฺหยเต ทิสฺวา น จ นํ ปฏินนฺทติ
จกฺขูนิสฺส น ททาติ ปฏิโลมญฺจ วตฺตติ
อมิตฺเต ตสฺส ภชติ มิตฺเต ตสฺส น เสวติ
วณฺณกาเม นิวาเรติ อกฺโกสนฺเต ปสํสติ
คุยฺหญฺจ ตสฺส นกฺขาติ ตสฺส คุยฺหํ น คูหติ
กมฺมํ ตสฺส น วณฺเณติ ปญฺญสฺส นปฺปสํสติ
อภเว นนฺทติ ตสฺส ภเว ตสฺส น นนฺทติ
อจฺฉริยํ โภชนํ ลทฺธา ตสฺส นุปฺปชฺชเต สติ
ตโต นํ นานุกมฺปติ อหาโสปิ ลเภยฺยิโต
อิจฺเจเต โสฬสาการา อมิตฺตสฺมึ ปติฏฺฐิตา
เยหิ อมิตฺตํ ชาเนยฺย ทิสฺวา สุตฺวา จ ปณฺฑิโต
กานิ กมฺมานิ กุพฺพานํ กถํ วิญฺญู ปรกฺกเม




มิตฺตํ ชาเนยฺย เมธาวี ทิสฺวา สุตฺวา จ ปณฺฑิโต
ปวุตฺถญฺจสฺส สรติ อาคตํ อภินนฺทติ
ตโต เกลายิโก โหติ วาจาย ปฏินนฺทติ
มิตฺเต ตสฺเสว ภชติ อมิตฺเต ตสฺส น เสวติ
อกฺโกสนฺเต นิวาเรติ วณฺณกาเม ปสํสติ
คุยฺหญฺจ ตสฺส อกฺขาติ ตสฺส คุยฺหญฺจ คูหติ
กมฺมญฺจ ตสฺส วณฺเณติ ปญฺญมสฺส ปสํสติ
ภเว จ นนฺทติ ตสฺส อภเว ตสฺส น นนฺทติ
อจฺฉริยํ โภชนํ ลทฺธา ตสฺส อุปฺปชฺชเต สติ
ตโต นํ อนุกมฺปติ ปหาโสปิ ลเภยฺยิโต
อิจฺเจเต โสฬสาการา มิตฺตสฺมึ สุปติฏฺฐิตา
เยหิ มิตฺตญฺจ ชาเนยฺย ทิสฺวา สุตฺวา จ ปณฺฑิโตติ
มิตฺตามิตฺตชาตกํ ทสมํ

ตสฺสุทฺทานํ
ลหุจิตฺต สสาล กสนฺติ ปุน
อถ กาม ทสขลุฏฺฐานวโร
อถ กณฺห สุโกสิย เมณฺฑวโร
ปทุโม ปุน มิตฺตวเรน ทส
ทฺวาทสนิปาตํ นิฏฺฐิตํ




เตรสนิปาตชาตกํ
อมฺพชาตกํ
อหาสิ เม อมฺพผลานิ ปุพฺเพ
อณูนิ ถูลานิ จ พฺรหฺมจารี
เตเหว มนฺเตหิ นทานิ ตุยฺหํ
ทุมปฺผลา ปาตุภวนฺติ พฺรเหฺม
นกฺขตฺตโยคํ ปฏิมานยามิ
ขณํ มุหุตฺตญฺจ มนฺเตน ปสฺสํ
นกฺขตฺตโยคญฺจ ขณญฺจ ลทฺธา
อทฺธา หริสฺสมฺพผลํ พหุกํ
นกฺขตฺตโยคํ น ปุเร อภาณิ
ขณํ มุหุตฺตํ น ปุเร อสํสิ
อถาหริ อมฺพผลํ ปหุตํ
วณฺเณน คนฺเธน รเสนุเปตํ
มนฺตาภิชปฺเปน ปุเรปิ ตุยฺหํ
ทุมปฺผลา ปาตุภวนฺติ พฺรเหฺม
สฺวาชฺช น วาเทสิ ชปฺปมฺปิ มนฺตํ
อยํ โส โก นาม ตวชฺช ธมฺโม





จณฺฑาลปุตฺโต มม สมฺปทาสิ
ธมฺเมน มนฺเต ปกติญฺจ สํสิ
มา จสฺสุ เม ปุจฺฉิโต นามโคตฺตํ
คุยฺหิตฺโถ มา ตํ วิชเหยฺยุ มนฺตา
โสหํ ชนินฺเทน ชนมฺหิ ปุฏฺโฐ
มกฺขาภิภูโต อลิกํ อภาณึ
มนฺตา อิเม พฺราหฺมณสฺสาติ มิจฺฉา
ปหีนมนฺโต กปโณ รุทามิ
เอรณฺฑา ปุจิมนฺทา วา อถ วา ปาลิภทฺทกา
มธธ มธุตฺถิโก วินฺเท โส หิ ตสฺส ทุมุตฺตโม
ขตฺติยา พฺราหฺมณา เวสฺสา สุทฺทา จณฺฑาลปุกฺกุสา
ยมฺหา ธมฺมํ วิชาเนยฺย โส หิ ตสฺส นรุตฺตโม
อิมสฺส ทณฺฑญฺจ วธญฺจ ทตฺวา
คเล คเหตฺวา พลยาถ ชมฺมํ
โย อุตฺตมตฺถํ กสิเรน ลทฺธํ
มานาติมาเนน วินาสยิตฺถ
ยถา สมํ มญฺญมาโน ปเตยฺย
โสพฺภํ คุหํ นรกํ ปูติปาทํ
รชฺชูติ วา อกฺกเม กณฺหสปฺปํ



อนฺโธ ยถา โชติมธิฏฺฐเหยฺย
เอวมฺปิ ตฺวํ มํ ขลิตํ สปญฺญ
ปหีนมนฺตสฺส ปุน สมฺปทาหิ
ธมฺเมน มนฺเต ตว สมฺปทาสึ
ตฺวมฺปิ ธมฺเมน ปริคฺคเหสิ
ปกติมฺปิ เต อตฺตมโน อสํสิ
ธมฺเม ฐิตํ ตํ น ชเหยฺย มนฺโต
โส พาล มนฺตํ กสิเรน ลทฺธํ
ยํ ทุลฺลภํ อชฺช มนุสฺสโลเก
กิจฺฉา ลทฺธํ ชีวิตํ อปฺปปญฺโญ
วินาสยี อลิกํ ภาสมาโน
พาลสฺส มุฬฺหสฺส อกตญฺญุโน จ
มุสา ภณนฺตสฺส อสญฺญตสฺส
มนฺเต มยํ ตาทิสเก น เทม
กุโต มนฺตา คจฺฉ น มยฺหํ รุจฺจสีติ
อมฺพชาตกํ ปฐมํ






ผนฺทนชาตกํ
กุฐาริหตฺโถ ปุริโส วนโมคฺคยฺห ติฏฺฐสิ
ปุฏฺโฐ เม สมฺม อกฺขาหิ กึ ทารุํ เฉตุมิจฺฉสิ
อีโส วนานิ จรสิ สมานิ วิสมานิ จ
ปุฏฺโฐ เม สมฺม อกฺขาหิ กึ ทารุํ เนมิยา ทฬฺหํ
เนว สาโล น ขทิโร นาสฺสกณฺโณ กุโต ธโว
รุกฺโข จ ผนฺทโน นาม ตํ ทารุํ เนมิยา ทฬฺหํ
กีทิสานิสฺส ปตฺตานิ ขนฺโธ วา ปน กีทิโส
ปุฏฺโฐ เม สมฺม อกฺขาหิ ยถา ชาเนมุ ผนฺทนํ
ยสฺส สาขา ปลมฺพนฺติ นมนฺติ น จ ภญฺชเร
โส รุกฺโข ผนฺทโน นาม ยสฺส มูเล อหํ ฐิโต
อรานํ จกฺกนาภีนํ อีสาเนมิรถสฺส จ
สพฺพสฺส เต กมฺมนิโย อยํ เหสฺสติ ผนฺทโน
อิติ ผนฺทนรุกฺโขปิ เทวตา อชฺฌภาสถ
มยฺหมฺปิ วจนํ อตฺถิ ภารทฺวาช สุโณหิ เม
อิมสฺส อุปกฺขนฺธมฺหา อุกฺกจฺจ จตุรงฺคุลํ
เตน เนมึ ปริหเรสิ เอวํ ทฬฺหตรํ สิยา
อิติ ผนฺทนรุกฺโขปิ เวรํ กปฺเปสิ เทวตา
ชาตานญฺจ อชาตานํ อีสานํ ทุกฺขมาวหิ
อิจฺเจวํ ผนฺทโน อีสํ อีโส จ ปน ผนฺทนํ




อญฺญมญฺญํ วิวาเทน อญฺญมญฺญมฆาตยุํ
เอวเมว มนุสฺเสสุ วิวาโท ยตฺถ ชายติ
มยูรนจฺจํ นจฺจนฺติ ยถา เต อีสผนฺทนา
ตํ โว วทามิ ภทฺทํ โว ยาวนฺเตตฺถ สมาคตา
สมฺโมทถ มา วิวทิตฺถ มา โหถ อีสผนฺทนา
สามคฺยเมว สิกฺเขถ พุทฺเธเหตํ ปสํสิตํ
สามคฺยรโต ธมฺมฏฺโฐ โยคกฺเขมา น ธํสตีติ
ผนฺทนชาตกํ ทุติยํ

ชวนหํสชาตกํ
อิเธว หํส นิปต ปิยํ เม ตว ทสฺสนํ
อิสฺสโรสิ อนุปฺปตฺโต ยํ อิธตฺถิ ปเวทย
สวเนน เอกสฺส ปิยา ภวนฺติ
ทิสฺวา ปเนกสฺส วิเนติ ฉนฺโท
ทิสฺวา จ สุตฺวา จ ปิยา ภวนฺติ
กจฺจิ นุ โข เม ปิยสิ ทสฺสเนน
สวเนน ปิโย เมสิ ภิยฺโย จาคมฺม ทสฺสนํ
เอวํ ปิยทสฺสโน สมาโน วส หํส มม สนฺติเก
วเสยฺยาม ตวาคาเร นิจฺจํ สกฺกตปูชิตา
มตฺโต จ เอกทา มชฺชํ หํสราชํ ปจนฺตุ เม





ธิรตฺถุ ตํ มชฺชปานํ ยํ เม ปิยตรํ ตยา
น จาปิ มชฺชํ ปิวิสฺสามิ ยาว เม วจฺฉสี ฆเร
สุวิชานํ สิคาลานํ สกุณานญฺจ วสฺสิตํ
มนุสฺสวสฺสิตํ ราช ทุพฺพิชานตรํ ตโต
อปิ เจ มญฺญตี โปโส ญาติ มิตฺโต สขาติ วา
โย ปุพฺเพ สุมโน หุตฺวา ปจฺฉา สมฺปชฺชเต ทิโส
ยสฺมึ มโน นิวิสติ อวิทูเร สหาปิ โส
สนฺติเกปิ หิ โส ทูเร ยสฺมา วิวสเต มโน
อนฺโตปิ เจ โหติ ปสนฺนจิตฺโต
ปารํ สมุทฺทสฺส ปสนฺนจิตฺโต
อนฺโตปิ โส โหติ ปทุฏฺฐจิตฺโต
ปารํ สมุทฺทสฺส ปทุฏฺฐจิตฺโต
สํวสนฺตา วิวสนฺติ เย ทิสา เต รเถสภ
อารา สนฺโต สํวสนฺติ มนสา รฏฺฐวฑฺฒน
อติจิรํ นิวาเสน ปิโย ภวติ อปฺปิโย
อามนฺต โข ตํ คจฺฉามิ ปุรา เต โหมิ อปฺปิโย
เอวํ เจ ยาจมานานํ อญฺชลึ นาวพุชฺฌสิ
ปริจารกานํ สนฺตานํ วจนํ น กโรสิ โน
เอวนฺตํ อภิยาจาม ปุน กยิราสิ ปริยายํ
เอวํ เจ โน วิหรตํ อนฺตราโย น เหสฺสติ





ตุยฺหํ วาปิ มหาราช มยฺหํ วา รฏฺฐวฑฺฒน
อปฺเปวนาม ปสฺเสม อโหรตฺตานมจฺจเยติ
ชวนหํสชาตกํ ตติยํ

จุลฺลนารทกสฺสปชาตกํ
น เต กฏฺฐานิ ภินฺนานิ น เต อุทกมาภตํ
อคฺคิปิ เต น หาสิโต กินฺนุ มนฺโทว ฌายสิ
น อุสฺสเห วเน วตฺถุํ กสฺสปามนฺตยามิ ตํ
ทุกฺโข วาโส อรญฺญสฺมึ รฏฺฐํ อิจฺฉามิ คนฺตเว
ยถา อหํ อิโต คนฺตฺวา ยสฺมึ ชนปเท วสํ
อาจารํ พฺรเหฺม สิกฺเขยฺย ตํ ธมฺมํ อนุสาส มํ
สเจ อรญฺญํ หิตฺวาน วนมูลผลานิ จ
รฏฺเฐ โรจยเส วาสํ ตํ ธมฺมํ นิสาเมหิ เม
วิสํ มา ปฏิเสวิตฺถ ปปาตํ ปริวชฺชย
ปงฺเก จ มา วิสีทิตฺโถ ยตฺโต อาสีวิเส จเร
กินฺนุ วิสํ ปปาโต วา ปงฺโก วา พฺรหฺมจารินํ
กํ ตฺวํ อาสีวิสํ พฺรูหิ ตํ เม อกฺขาหิ ปุจฺฉิโต
อาสโว ตาต โลกสฺมึ สุรา นาม ปวุจฺจติ
มนุญฺญา สุรภี วคฺคู มธุขุทฺทรสูปมา
วิสํ ตทาหุ อริยา พฺรหฺมจริยสฺส นารท





อิตฺถิโย ตาต โลกสฺมึ ปมตฺตํ ปมเถนฺติ ตา
ผรนฺติ มุนิโน จิตฺตํ ตูลํ ภฏฺฐํว มาลุโต
ปปาโต เอส อกฺขาโต พฺรหฺมจริยสฺส นารท
ลาโภ สิโลโก สกฺกาโร ปูชา ปรกุเลสุ จ
ปงฺโก เอโสว อกฺขาโต พฺรหฺมจริยสฺส นารท
มหนฺตา ตาต ราชาโน อาวสนฺติ มหึ อิมํ
เต ตาทิเส มนุสฺสินฺเท มหนฺเต ตาต นารท
อิสฺสรานํ อธิปตีนํ น เตสํ ปาทโต จเร
อาสีวิโสติ อกฺขาโต พฺรหฺมจริยสฺส นารท
ภตฺตตฺโถ ภตฺตกาเล จ ยํ เคหํ อุปสงฺกเม
ยเทตฺถ กุสลํ ชญฺญา ตตฺถ ฆาเสสนํ จเร
ปวิสิตฺวา ปรกุลํ ปานตฺโถ โภชนาย วา
มิตํ ขาเท มิตํ ภุญฺเช น จ รูเป มนํ กเร
คุฏฺฐํ มชฺชํ กิราสญฺจ สภานิกิรณานิ จ
อารกา ปริวชฺเชหิ ยานีว วิสมํ ปถนฺติ
จุลฺลนารทกสฺสปชาตกํ จตุตฺถํ






ทูตชาตกํ
ทูเต เต พฺรเหฺม ปาเหสึ คงฺคาตีรสฺมิ ฌายโต
เตสํ ปุฏฺโฐ น พฺยากาสิ ทุกฺขํ ตุยฺหํ มตํ นุ เต
สเจ เต ทุกฺขมุปฺปชฺเช กาสีนํ รฏฺฐวฑฺฒน
มา โข นํ ตสฺส อกฺขาหิ โย ตํ ทุกฺขา น โมจเย
โย ตสฺส ทุกฺขชาตสฺส เอกงฺคมปิ ภาคโส
วิปฺปโมเจยฺย ธมฺเมน กามํ ตสฺส ปเวทย
สุวิชานํ สิคาลานํ สกุนฺตานญฺจ วสฺสิตํ
มนุสฺสวสฺสิตํ ราช ทุพฺพิชานตรํ ตโต
อปิ เจ มญฺญตี โปโส ญาติ มิตฺโต สขาติ วา
โย ปุพฺเพ สุมโน หุตฺวา ปจฺฉา สมฺปชฺชเต ทิโส
โย อตฺตโน ทุกฺขมนานุปุฏฺโฐ
ปเวทเย ชนฺตุ อกาลรูเป
อนนฺทิโน ตสฺส ภวนฺติ มิตฺตา
หิเตสิโน ตสฺส ทุกฺขี ภวนฺติ
กาลญฺจ ญตฺวาน ตถาวิธสฺส
เมธาวินํ เอกมนํ วิทิตฺวา
อกฺเขยฺย ติปฺปานิ ปรสฺส ธีโร
สณฺหํ คิรํ อตฺถวตึ ปมุญฺเจ





สเจ จ ชญฺญา อวิสยฺหมตฺตโน
น เตหิ มยฺหํ สุขาคมาย
เอโกว ติปฺปานิ สเหยฺย ธีโร
สจฺจํ หิโรตฺตปฺปมเปกฺขมาโน
อหํ รฏฺฐานิ วิจรนฺโต นิคเม ราชธานิโย
ภิกฺขมาโน มหาราช อาจริยสฺส ธนตฺถิโก
คหปตี ราชปุริเส มหาสาเล จ พฺราหฺมเณ
อลตฺถํ สตฺต นิกฺขานิ สุวณฺณสฺส ชนาธิป
เต เม นฏฺฐา มหาราช ตสฺมา โสจามหํ ภุสํ
ปุริสา เต มหาราช มนสานุวิจินฺติตา
นาลํ ทุกฺขา ปโมเจตุํ ตสฺมา เตสํ น พฺยาหรึ
ตฺวญฺจ โข เม มหาราช มนสานุวิจินฺติโต
อลํ ทุกฺขา ปโมเจตุํ ตสฺมา ตุยฺหํ ปเวทยึ
ตสฺสาทาสิ ปสนฺนจิตฺโต กาสีนํ รฏฺฐวฑฺฒโน
ชาตรูปมเย นิกฺเข สุวณฺณสฺส จตุทฺทสาติ
ทูตชาตกํ ปญฺจมํ




กาลิงฺคโพธิชาตกํ
ราชา กาลิงฺโค จกฺกวตฺติ ธมฺเมน ปฐวิมนุสาสิ
อคมาสิ โพธิสมีปํ นาเคน มหานุภาเวน
กาลิงฺโค ภารทฺวาโช จ ราชานํ กาลิงฺคํ สมณโกลญฺญํ
จกฺกวตฺตยโต ปริคฺคเหตฺวา ปญฺชลี อิทมโวจ
ปจฺโจโรห มหาราช ภูมิภาโค ยถา สมณุคีโต
อิธ อนธิวรา พุทฺธา อภิสมฺพุทฺธา วิโรจนฺติ
ปทกฺขิณโต อาวฏฺฏา ติณลตา อสฺมึ ภูมิภาคสฺมึ
ปฐวิยา อยํ มณฺโฑ อิติ โน สุตํ มหาราช
สาครปริยนฺตาย เมทนิยา สพฺพภูตธรณิยา
ปฐวิยา อยํ มณฺโฑ โอโรหิตฺวา นโม กโรหิ
เย เต ภวนฺติ นาคา จ อภิชาตา จ กุญฺชรา
เอตฺตาวตา ปเทสํ เต นาคา เนวมุปยนฺติ
อภิชาโต นาโค กามํ เปเสหิ กุญฺชรํ ทนฺตึ
เอตฺตาวตา ปเทโส จ น สกฺกา นาเคน อุปคนฺตุํ
ตํ สุตฺวา ราชา กาลิงฺโค เวยฺยญฺชนิกวโจ นิสาเมตฺวา
สมฺเปเสสิ นาคํ อุยฺยาม มยํ ยถา อิทํ วจนํ
สมฺเปสิโต จ รญฺญา นาโค โกญฺโจว อภินทิตฺวาน






ปฏิสกฺกิตฺวา นิสีทิ ครุภารํ อสหมาโน
กาลิงฺโค ภารทฺวาโช นาคํ ขีณายุกํ
วิทิตฺวาน ราชานํ กาลิงฺคํ ตรมาโน
อชฺฌภาสิตฺถ อญฺญํ สงฺกม นาคํ
นาโค ขีณายุโก มหาราช
ตํ สุตฺวา กาลิงฺโค ตรมาโน
สงฺกมิ นาคํ สงฺกนฺเตว รญฺเญ
นาโค ตตฺเถว ปติ ภูมฺยา
เวยฺยญฺชนิกวโจ ยถา ตถา อหุ นาโค
กาลิงฺคภารทฺวาชํ กาลิงฺโค พฺราหฺมณํ อิทมโวจ
ตฺวเมวาสิ สมฺพุทฺโธ สพฺพญฺญู สพฺพทสฺสาวี
ตํ อนธิวาเสนฺโต กาลิงฺโค พฺราหฺมโณ อิทมโวจ
เวยฺยญฺชนิกา หิ มยํ พุทฺธา สพฺพญฺญุโน มหาราช
สพฺพญฺญู สพฺพวิทู จ พุทฺธา ลกฺขเณน ชานนฺติ
อาคมพลสา หิ มยํ พุทฺธา สพฺพํ ปชานนฺติ
ปหํสิตฺวาน สมฺโพธึ นานาตุริเยหิ วิชฺชมาเนหิ
มาลาวิเลปนํ อภิหริตฺวา ปาการปริกฺเขปํ กาเรสิ
อถ ราชา ปายาสิ
สฏฺฐิวาหสหสฺสานิ ปุปฺผานิ สนฺนิปาตยิ




ปูเชสิ ราชา กาลิงฺโค โพธิมณฺฑมนุตฺตรนฺติ
กาลิงฺคโพธิชาตกํ ฉฏฺฐํ

อกิตฺติชาตกํ
อกิตฺตึ ทิสฺวาน สมฺมนฺตํ สกฺโก ภูตปตี พฺรวิ
กึ ปตฺถยํ มหาพฺรหฺเม เอโก สมฺมสิ ฆมฺมนิ
ทุกฺโข ปุนพฺภโว สกฺก สรีรสฺส จ เภทนํ
สมฺโมหมรณํ ทุกฺขํ ตสฺมา สมฺมามิ วาสว
เอตสฺมึ เต สุลปิเต ปฏิรูเป สุภาสิเต
วรํ กสฺสป เต ทมฺมิ ยงฺกิญฺจิ มนสิจฺฉสิ
วรญฺเจ เม อโท สกฺก สพฺพภูตานมิสฺสร
เยน ปุตฺเต จ ทาเร จ ธนธญฺญํ ปิยานิ จ
ลทฺธา นรา น ตปฺปนฺติ โส โลโภ น มยี วเส
เอตสฺมึ เต สุลปิเต ปฏิรูเป สุภาสิเต
วรํ กสฺสป เต ทมฺมิ ยงฺกิญฺจิ มนสิจฺฉสิ
วรญฺเจ เม อโท สกฺก สพฺพภูตานมิสฺสร
เขตฺตํ วตฺถุํ หิรญฺญญฺจ ควาสฺสํ ทาสโปริสํ
เยน ชาเตน ชียนฺติ โส โทโส น มยี วเส
เอตสฺมึ เต สุลปิเต ปฏิรูเป สุภาสิเต


วรํ กสฺสป เต ทมฺมิ ยงฺกิญฺจิ มนสิจฺฉสิ
วรญฺเจ เม อโท สกฺก สพฺพภูตานมิสฺสร
พาลํ น ปสฺเส น สุเณ น จ พาเลน สํวเส
พาเลนลฺลาปสลฺลาปํ น กเร น จ โรจเย
กินฺนุ เต อกรํ พาโล วท กสฺสป การณํ
เกน กสฺสป พาลสฺส ทสฺสนํ นาภิกงฺขสิ
อนยํ นยติ ทุมฺเมโธ อธุรายํ นิยุญฺชติ
ทุนฺนโย เสยฺยโส โหติ สมฺมา วุตฺโต ปกุปฺปติ
วินยํ โส น ชานาติ สาธุ ตสฺส อทสฺสนํ
เอตสฺมึ เต สุลปิเต ปฏิรูเป สุภาสิเต
วรํ กสฺสป เต ทมฺมิ ยงฺกิญฺจิ มนสิจฺฉสิ
วรญฺเจ เม อโท สกฺก สพฺพภูตานมิสฺสร
ธีรํ ปสฺเส สุเณ ธีรํ ธีเรน สห สํวเส
ธีเรนลฺลาปสลฺลาปํ ตํ กเร ตญฺจ โรจเย
กินฺนุ เต อกรํ ธีโร วท กสฺสป การณํ
เกน กสฺสป ธีรสฺส ทสฺสนํ อภิกงฺขสิ
นยํ นยติ เมธาวี อธุรายํ น ยุญฺชติ
สุนโย เสยฺยโส โหติ สมฺมา วุตฺโต น กุปฺปติ
วินยํ โส ปชานาติ สาธุ เตน สมาคโม
เอตสฺมึ เต สุลปิเต ปฏิรูเป สุภาสิเต


วรํ กสฺสป เต ทมฺมิ ยงฺกิญฺจิ มนสิจฺฉสิ
วรญฺเจ เม อโท สกฺก สพฺพภูตานมิสฺสร
ตโต รตฺยา วิวสเน สุริยสฺสุคฺคมนํ ปติ
ทิพฺพา ภกฺขา ปาตุภเวยฺยุํ สีลวนฺโต จ ยาจกา
ททโต เม น ขีเยถ ทตฺวา นานุตเปยฺยหํ
ททํ จิตฺตํ ปสาเทยฺยํ เอตํ สกฺก วรํ วเร
เอตสฺมึ เต สุลปิเต ปฏิรูเป สุภาสิเต
วรํ กสฺสป เต ทมฺมิ ยงฺกิญฺจิ มนสิจฺฉสิ
วรญฺจ เม อโท สกฺก สพฺพภูตานมิสฺสร
น มํ ปุน อุเปยฺยาสิ เอตํ สกฺก วรํ วเร
พหูหิ วตฺตจริยาหิ นรา จ อถ นาริโย
ทสฺสนํ อภิกงฺขนฺติ กินฺนุ เม ทสฺสเน ภยํ
ตํ ตาทิสํ เทววณฺณํ สพฺพกามสมิทฺธินํ
ทิสฺวา ตโป ปมชฺเชยฺยํ เอตํ เต ทสฺสเน ภยนฺติ
อกิตฺติชาตกํ สตฺตมํ

ตกฺการิยชาตกํ
อหเมว ทุพฺภาสิตํ ภาสิ พาโล
เภโกวรญฺเญ อหิมวฺหายมาโน
ตกฺการิเย โสพฺภมิมํ ปตามิ



น กิเรว สาธุ อติเวลภาณี
ปปฺโปติ มจฺโจ อติเวลภาณี
พนฺธํ วธํ โสกปริทฺทวญฺจ
อตฺตานเมว ครหาสิ เอตฺถ
อาจริย ตํ นิกฺขณนฺติ โสพฺเภ
กิเมวาหํ ตุณฺฑิลํ อนุปุจฺฉึ
กเรยฺยาสํ ภาตรํ กาลิกาย
นคฺโควหํ วตฺถยุคญฺจ ชิโน
อยมฺปิ อตฺโถ พหุ ตาทิโสว
โย ยุชฺฌมานานํ อยุชฺฌมาโน
เมณฺฑนฺตรํ อจฺจุปตี กุลิงฺโค
โส ปึสิโต เมณฺฑสิเรหิ ตตฺถ
อยมฺปิ อตฺโถ พหุ ตาทิโสว
จตุโร ชนา โปตฺถกมคฺคเหสุํ
เอกญฺจ โปสํ อนุรกฺขมานา
สพฺเพว เต ภินฺนสิรา สยึสุ
อยมฺปิ อตฺโถ พหุ ตาทิโสว
อชา ยถา เวฬุคุมฺพสฺมึ พนฺธา
อเวกฺขิปนฺตี อสิมชฺฌคจฺฉิ




เตเนว ตสฺสา คลกํ วิกนฺตา
อยมฺปิ อตฺโถ พหุ ตาทิโสว
นยิเม เทวา นาปิ คนฺธพฺพปุตฺตา
มิคา อิเม อตฺถวสาภตา อิเม
เอกญฺจ นํ สายมาเส ปจนฺตุ
เอกํ ปุนปฺปาตราเส ปจนฺตุ
สตํ สหสฺสาน ทุพฺภาสิตานํ
กลมฺปิ นาคฺฆติ สุภาสิตสฺส
ทุพฺภาสิตํ สงฺกมาโน กิเลโส
ตสฺมา ตุณฺหี กึปุริโส น พาลฺยา
ยา เมสา พฺยากาสิ ปมุญฺจเถตํ
คิริญฺจ นํ หิมวนฺตํ นยนฺตุ
อิมญฺจ โข เทนฺตุ มหานสาย
ปาโตว นํ ปาตราเส ปจนฺตุ
ปชฺชุนฺนนาถา ปสโว ปสุนาถา อยํ ปชา
ตฺวํนาโถสฺมิ มหาราช อมฺหนาถา มม ภริยา
ทฺวินฺนมญฺญตรํ ญตฺวา มุตฺโต คจฺเฉยฺย ปพฺพตํ
น เว นินฺทา สุปริวชฺชยาถ





นานาชนา เสวิตพฺพา ชนินฺท
เยเนว เอโก ลภเต ปสํสํ
เตเนว อญฺโญ ลภเต นินฺทิตารํ
สพฺโพ โลโก ปรจิตฺเตน อติจิตฺโต
สพฺโพ โลโก จิตฺตวา สมฺหิ จิตฺเต
ปจฺเจกจิตฺตา ปุถุ สพฺพสตฺตา
กสฺสีธ จิตฺตสฺส วเส น วตฺเต
ตุณฺหี อหุ กึปุริโส สภริโย
โยทานิ พฺยากาสิ ภยสฺส ภีโต
โสทานิ มุตฺโต สุขิโต อโรโค
วาจา กิเรวตฺถวตี นรานนฺติ
ตกฺการิยชาตกํ อฏฺฐมํ

รุรุมิคชาตกํ
ตสฺส คามวรํ ทมฺมิ นาริโย จ อลงฺกตา
โก เม ตํ มิคมกฺขาสิ มิคานํ มิคมุตฺตมํ
มยฺหํ คามวรํ เทหิ นาริโย จ อลงฺกตา
อหํ เต มิคมกฺขิสฺสํ มิคานํ มิคมุตฺตมํ
เอตสฺมึ วนสณฺฑสฺมึ อมฺพา สาลา จ ปุปฺผิตา




อินฺทโคปกสญฺฉนฺนา เอตฺเถโส ติฏฺฐติ มิโค
ธนน อเทฺวชฺฌํ กตฺวาน อุสุํ สนฺนยฺหุปาคมิ
มิโค จ ทิสฺวา ราชานํ ทูรโต อชฺฌภาสถ
อาคเมหิ มหาราช มา มํ วิชฺฌิ รเถสภ
โก นุ เต อิทมกฺขาสิ เอตฺเถโส ติฏฺฐติ มิโค
เอส ปาปจโร โปโส สมฺม ติฏฺฐติ อารกา
โส หิ เม อิทมกฺขาสิ เอตฺเถโส ติฏฺฐติ มิโค
สจฺจํ กิเรวมาหํสุ นรา เอกจฺจิยา อิธ
กฏฺฐํ นิปาวตํ เสยฺโย น เตฺวเวกจฺจิโย นโร
กินฺนุ รุรุ ครหสิ มิคานํ
กึ ปกฺขินํ กึ ปน มานุสานํ
ภยํ หิ มํ วินฺทตินปฺปรูปํ
สุตฺวาน ตํ มานุสิ ภาสมานํ
ยมุทฺธรึ วาหเน วุยฺหมานํ
มโหทเก สลิเล สีฆโสเต
ตโตนิทานํ ภยมาคตํ มม
ทุกฺโข หเว ราช อสพฺภิ สงฺคโม
โสหํ จตุปฺปตฺตมิมํ วิหงฺคมํ
ตนุจฺฉิทํ หทเย โอสชฺชามิ




หนามิ ตํ มิตฺตทุพฺภึ อกิจฺจการึ
โย ตาทิสํ กมฺมกตํ น ชาเน
ธีรสฺส พาลสฺส หเว ชนินฺท
สนฺโต วธํ นปฺปสํสนฺติ ชาตุ
กามํ ฆรํ คจฺฉตุ ปาปธมฺโม
ยญฺจสฺส ภตฺตํ ตเทตสฺส เทหิ
อหญฺจ เต กามกโร ภวามิ
อทฺธา รุรุ อญฺญตโร สตํ โส
โย ทุพฺภิโน มานุสสฺส น ทุพฺภี
กามํ ฆรํ คจฺฉตุ ปาปธมฺโม
ยญฺจสฺส ภตฺตํ ตเทตสฺส ทมฺมิ
อหญฺจ เต คามวรํ ททามิ
สุวิชานํ สิคาลานํ สกุนฺตานญฺจ วสฺสิตํ
มนุสฺสวสฺสิตํ ราช ทุพฺพิชานตรํ ตโต
อปิ เจ มญฺญตี โปโส ญาติ มิตฺโต สขาติ วา
โย ปุพฺเพ สุมโน หุตฺวา ปจฺฉา สมฺปชฺชเต ทิโส
สมาคตา ชานปทา เนคมา จ สมาคตา
มิคา ธญฺญานิ ขาทนฺติ ตํ เทโว ปฏิเสธตุ
กามํ ชนปโท มาสิ รฏฺฐญฺจาปิ วินสฺสตุ
น เตฺววาหํ รุรุํ ทุพฺเภ ทตฺวา อภย ปกฺขินํ



มา เม ชนปโท อาสิ มา มํ ชนปโท อหุ
น เตฺววาหํ มิคราชสฺส วรํ ทตฺวา มุสา ภเณติ
รุรุมิคชาตกํ นวมํ

สรภชาตกํ
อาสึเสเถว ปุริโส น นิพฺพินฺเทยฺย ปณฺฑิโต
ปสฺสามิ โวหํ อตฺตานํ ยถา อิจฺฉึ ตถา อหุ
อาสึเสเถว ปุริโส น นิพฺพินฺเทยฺย ปณฺฑิโต
ปสฺสามิ โวหํ อตฺตานํ อุทกา ถลมุพฺภตํ
วายเมเถว ปุริโส น นิพฺพินฺเทยฺย ปณฺฑิโต
ปสฺสามิ โวหํ อตฺตานํ ยถา อิจฺฉึ ตถา อหุ
วายเมเถว ปุริโส น นิพฺพินฺเทยฺย ปณฺฑิโต
ปสฺสามิ โวหํ อตฺตานํ อุทกา ถลมุพฺภตํ
ทุกฺขูปนีโตปิ นโร สปญฺโญ
อาสํ น ฉินฺเทยฺย สุขาคมาย
พหู หิ ผสฺสา อหิตา หิตา จ
อวิตกฺกิตาโร มจฺจุมุปปชฺชนฺติ
อจินฺติตมฺปิ ภวติ จินฺติตมฺปิ วินสฺสติ
น หิ จินฺตามยา โภคา อิตฺถิยา ปุริสสฺส วา




สรภํ คิริทุคฺคสฺมึ ยํ ตฺวํ อนุสฺสรี ปุเร
อลีนจิตฺตสฺส ตุวํ วิกฺกนฺตมนุชีวสิ
โย ตํ วิทุคฺคา นรกา สมุทฺธริ
สีลาย โยคฺคํ สรโภ กริตฺวา
ทุกฺขูปนีตํ มจฺจุมุขา ปโมจยิ
อลีนจิตฺตํ ตเมว วเทสิ
กึ ตฺวํ นุ ตตฺเถว ตทา อโหสิ
อุทาหุ เต โกจิ ตํ เอตทกฺขา
วิวฏจฺฉโท นุสิ สพฺพทสฺสี
ญาณํ นุ เต พฺราหฺมณ ภึสรูปํ
น เจวาหํ ตตฺถ ตทา อโหสึ
น จาปิ เม โกจิ นํ เอตทกฺขา
คาถาปทานญฺจ สุภาสิตานํ
อตฺถํ ตทาเนนฺติ ชนินฺท ธีรา
อาทาย ปตฺตํ ปรวีริยฆาตึ
จาเป สรํ กึ วิจิกิจฺฉเส ตุวํ
นุณฺโณ สโร สรภํ หนฺตุ ขิปฺปํ
อนฺนํ หิ เอตํ วรปญฺญ รญฺโญ
อทฺธา ปชานามิ อหํปิ เอตํ
อนฺนํ มิโค พฺราหฺมณ ขตฺติยสฺส



ปุพฺเพ กตญฺจ อปจายมาโน
ตสฺมา มิคํ สรภํ โน หนามิ
เนโส มิโค มหาราช อสุเรโส ทิสมฺปติ
เอตํ หนฺตฺวา มนุสฺสินฺท ภวสฺสุ อมราธิโป
สเจ จ ราช วิจิกิจฺฉเส ตุวํ
หนฺตุํ มิคํ สรภํ สหายกํ
สปุตฺตทาโร นรวีรเสฏฺฐ
คนฺตฺวา ตุวํ เวตรณึ ยมสฺส
กามํ อหํ ชานปทา จ สพฺเพ
ปุตฺตา จ ทารา จ สหายสงฺฆา
คจฺเฉมุ ตํ เวตรณึ ยมสฺส
น เตฺวว หญฺเญ มม ปาณทสฺส
อยํ มิโค กิจฺฉคตสฺส มยฺหํ
เอกสฺส กตฺตา วิวนสฺมึ โฆเร
ตํ ตาทิสํ ปุพฺพกิจฺจํ สรนฺโต
ชานํ มหาพฺรหฺเม กถํ หเนยฺยํ
มิตฺตาภิราธี จิรเมว ชีว
รชฺชํ อิมํ ธมฺมคุเณ ปสาส
นารีคเณหิ ปริจารยนฺโต
โมทสฺสุ รฏฺเฐ ติทิเวว วาสโว




อกฺโกธโน นิจฺจปสนฺนจิตฺโต
สพฺพาติถี ปาหุนเก กริตฺวา
ทตฺวา จ ภุตฺวา จ ยถานุภาวํ
อนินฺทิโต สคฺคมุเปหิ ฐานนฺติ
สรภชาตกํ ทสมํ

ตสฺสุทฺทานํ
วรมมฺพ กุฐาริ สหํสวโร
อถรญฺญสฺมึ ทูตกปญฺจมโก
อถ โพธิ อกิตฺติ สุตกฺกรินา
อถ รุรุมิเคน ปโร สรโภ
เตรสนิปาตํ นิฏฺฐิตํ




ปกิณฺณกนิปาตชาตกํ
สาลิเกทารชาตกํ
สมฺปนฺนํ สาลิเกทารํ สุวา ภุญฺชนฺติ โกสิย
ปฏิเวเทมิ เต พฺรหฺเม น เต วาเรตุมุสฺสเห
เอโก จ ตตฺถ สกุโณ โย เนสํ สพฺพสุนฺทโร
ภุตฺวา สาลึ ยถากามํ ตุณฺเฑนาทาย คจฺฉติ
อุชฺฌนฺตุ วาลปาสานิ ยถา พชฺเฌถ โส ทิโช
ชีวญฺจ นํ คเหตฺวาน อานเยหิ มมนฺติเก
เอเต ภุตฺวา ปิวิตฺวา จ ปกฺกมนฺติ วิหงฺคมา
เอโก พทฺโธสฺมิ ปาเสน กึ ปาปํ ปกตํ มยา
อุทรํ นูน อญฺเญสํ สุว อจฺโจทรํ ตว
ภุตฺวา สาลึ ยถากามํ ตุณฺเฑนาทาย คจฺฉสิ
โกฏฺฐนฺนุ ตตฺถ ปูเรสิ สุว เวรนฺนุ เต มยา
ปุฏฺโฐ เม สมฺม อกฺขาหิ กุหึ สาลึ นิเธยฺยสิ
น เม เวรํ ตยา สทฺธึ โกฏฺโฐ มยฺหํ น วิชฺชติ
อิณํ มุญฺจามิณํ ทมฺมิ สมฺปตฺโต โกฏิสิมฺพลึ
นิธึปิ ตตฺถ นิทหามิ เอวํ ชานาหิ โกสิย
กีทิสํ เต อิณทานํ อิณโมกฺโข จ กีทิโส



นิธินิธานมกฺขาหิ อถ ปาสา ปโมกฺขสิ
อชาตปกฺขา ตรุณา ปุตฺตกา มยฺหํ โกสิย
เต มํ ภตา ภริสฺสนฺติ ตสฺมา เตสํ อิณํ ทเท
มาตา ปิตา จ เม วุฑฺฒา ชิณฺณกา คตโยพฺพนา
เตสํ ตุณฺเฑน หาตูน มุญฺเจ ปุพฺพกตํ อิณํ
อญฺเญปิ ตตฺถ สกุณา ขีณปกฺขา สุทุพฺพลา
เตสํ ปุญฺญตฺถิโก ทมฺมิ ตํ นิธึ อาหุ ปณฺฑิตา
อีทิสํ เม อิณทานํ อิณโมกฺโข จ อีทิโส
นิธินิธานมกฺขามิ เอวํ ชานาหิ โกสิย
ภทฺทโก วตายํ ปกฺขี ทิโช ปรมธมฺมิโก
เอกจฺเจสุ มนุสฺเสสุ อยํ ธมฺโม น วิชฺชติ
ภุญฺช สาลึ ยถากามํ สห สพฺเพหิ ญาติภิ
ปุนปิ สุว ปสฺเสมุ ปิยํ เม ตว ทสฺสนํ
ภุตฺตญฺจ ปีตญฺจ ตวสฺสมมฺหิ
รตฺติญฺจ โน โกสิย เต สกาเส
นิกฺขิตฺตทณฺเฑสุ ททาหิ ทานํ
ชิณฺเณ จ มาตาปิตโร ภรสฺสุ
ลกฺขี วต เม อุทปาทิ อชฺช
โยหํ อทสฺสํ ปรมํ ทิชานํ
สุวสฺส สุตฺวาน สุภาสิตานิ



กาหามิ ปุญฺญานิ อนปฺปกานิ
โส โกสิโย อตฺตมโน อุทคฺโค
อนฺนญฺจ ปานญฺจภิสงฺขริตฺวา
อนฺเนน ปาเนน ปสนฺนจิตฺโต
สนฺตปฺปยิ สมณพฺราหฺมเณ จาติ
สาลิเกทารชาตกํ ปฐมํ

จนฺทกินฺนรชาตกํ
อุปนียติทํ มญฺเญ จนฺเท โลหิตมทฺทเน
อชฺชาปิ วิชหามิ ชีวิตํ ปาณา เม จนฺเท นิรุชฺฌนฺติ
โอสธิ เม ทุกฺขํ หทยํ เม ฑยฺหเต นิตมฺมามิ
ตว จนฺทิยา โสจนฺติยา น นํ อญฺเญหิ โสเกหิ
ติณมิว วนมิว มิลายามิ นที อปริปุณฺณาว สุสฺสามิ
ตว จนฺทิยา โสจนฺติยา น นํ อญฺเญหิ โสเกหิ
วสฺสมิว สเร ปาเท อิมานิ อสฺสูนิ วตฺตเร มยฺหํ
ตว จนฺทิยา โสจนฺติยา น นํ อญฺเญหิ โสเกหิ
ปาโป โข ราชปุตฺโต โย เม อิจฺฉิตปตึ วรากิยา
วิชฺฌิ วนมูลสฺมึ โสยํ วิทฺโธ ฉมา เสติ
อิมํ มยฺหํ หทยโสกํ ปฏิมุญฺจตุ ราชปุตฺต ตว มาตา




โย มยฺหํ หทยโสโก กึปุริสํ อเวกฺขมานาย
อิมํ มยฺหํ หทยโสกํ ปฏิมุญฺจตุ ราชปุตฺต ตว ชายา
โย มยฺหํ หทยโสโก กึปุริสํ อเวกฺขมานาย
มา จ ปุตฺตํ มา จ ปตึ อทฺทกฺขิ ราชปุตฺต ตว มาตา
โย กึปุริสํ อวธิ อทูสกํ มยฺหํ กามาหิ
มา จ ปุตฺตํ มา จ ปตึ อทฺทกฺขิ ราชปุตฺต ตว ชายา
โย กึปุริสํ อวธิ อทูสกํ มยฺหํ กามาหิ
มา ตฺวํ จนฺเท โรทิ มา โสจิ วนติมิรมตฺตกฺขิ
มม ตฺวํ เหหิสิ ภริยา ราชกุเล ปูชิตา นารีภิ
อปิ นูนาหํ มริสฺสํ นาหํ ราชปุตฺต ตว เหสฺสํ
โย กึปุริสํ อวธิ อทูสกํ มยฺหํ กามาหิ
อปิ ภีรุเก อปิ ชีวิตุกามิเก กึปุริสี คจฺฉ หิมวนฺตํ
ตาลิสตคฺครโภชนา อญฺเญ ตํ มิคา รมิสฺสนฺติ
เต ปพฺพตา ตา จ กนฺทรา ตา จ คิริคุหาโย
ตตฺถ ตํ อปสฺสนฺตี กึปุริส กถํ อหํ กาสํ
เยสุ ปพฺพเตสุ มยํ เอกโต อภิรมิมฺหา
ตตฺถ ตํ อปสฺสนฺตี กึปุริส กถํ อหํ กาสํ
เต ปณฺณสนฺถตา รมณียา วาฬมิเคหิ อนุจิณฺณา
ตตฺถ ตํ อปสฺสนฺตี กึปุริส กถํ อหํ กาสํ





เต ปุปฺผสนฺถตา รมณียา วาฬมิเคหิ อนุจิณฺณา
ตตฺถ ตํ อปสฺสนฺตี กึปุริส กถํ อหํ กาสํ
อจฺฉา สวนฺตี คิริวนนทิโย กุสุมาภิกิณฺณโสตาโย
ตตฺถ ตํ อปสฺสนฺตี กึปุริส กถํ อหํ กาสํ
นีลานิ หิมวโต ปพฺพตสฺส กูฏานิ ทสฺสนียานิ
ตตฺถ ตํ อปสฺสนฺตี กึปุริส กถํ อหํ กาสํ
ปีตานิ หิมวโต ปพฺพตสฺส กูฏานิ ทสฺสนียานิ
ตตฺถ ตํ อปสฺสนฺตี กึปุริส กถํ อหํ กาสํ
ตมฺพานิ หิมวโต ปพฺพตสฺส กูฏานิ ทสฺสนียานิ
ตตฺถ ตํ อปสฺสนฺตี กึปุริส กถํ อหํ กาสํ
ตุงฺคานิ หิมวโต ปพฺพตสฺส กูฏานิ ทสฺสนียานิ
ตตฺถ ตํ อปสฺสนฺตี กึปุริส กถํ อหํ กาสํ
เสตานิ หิมวโต ปพฺพตสฺส กูฏานิ ทสฺสนียานิ
ตตฺถ ตํ อปสฺสนฺตี กึปุริส กถํ อหํ กาสํ
จิตฺรานิ หิมวโต ปพฺพตสฺส กูฏานิ ทสฺสนียานิ
ตตฺถ ตํ อปสฺสนฺตี กึปุริส กถํ อหํ กาสํ
ยกฺขคณเสวิเต คนฺธมาทเน โอสเธหิ สญฺฉนฺเน
ตตฺถ ตํ อปสฺสนฺตี กึปุริส กถํ อหํ กาสํ
กึปุริสเสวิเต คนฺธมาทเน โอสเธหิ สญฺฉนฺเน




ตตฺถ ตํ อปสฺสนฺตี กึปุริส กถํ อหํ กาสํ
วนฺเท เต ปาเท อยิรพฺรหฺเม โย เม อิจฺฉิตํ ปตึ วรากิยา
อมเตน อภิสิญฺจิ สมาคตสฺมึ ปิยตเมน
วิจรามทานิ คิริวนนทิโย กุสุมาภิกิณฺณโสตาโย
นานาทุมวสนาโย ปิยํวทา อญฺญมญฺญสฺสาติ
จนฺทกินฺนรชาตกํ ทุติยํ

มหาอุกฺกุสชาตกํ
อุกฺกา มิลาจา พนฺธนฺติ ทีเป
ปชา มม ขาทิตุํ ปตฺถยนฺติ
มิตฺตํ สหายญฺจ วเทหิ เสนก
อาจิกฺข ญาติพฺยสนํ ทิชานํ
ทิโช ทิชานํ ปวโรสิ ปกฺขิ จ
อุกฺกุสราช สรณํ ตํ อุเปมิ
ปชา มม ขาทิตุํ ปตฺถยนฺติ
ลุทฺทา มิลาจา ภว เม สุขาย
มิตฺตํ สหายญฺจ กโรนฺติ ปณฺฑิตา
กาเล อกาเล สุขเมสมานา
กโรมิ เต เสนก เอตมตฺถํ




อริโย หิ อริยสฺส กโรติ กิจฺจํ
ยํ โหติ กิจฺจํ อนุกมฺปเกน
อริยสฺส อริเยน กตํ ตยิทํ
อตฺตานุรกฺขี ภว มา อฑยฺหิ
ลจฺฉาม ปุตฺเต ตยิ ชีวมาเน
ตเมว รกฺขาวรณํ กโรนฺโต
สรีรเภทาปิ น สนฺตสามิ
กโรนฺติ เหเต สขีนํ สขาโร
ปาณํ จชนฺตา สตเมส ธมฺโม
สุทุกฺกรํ กมฺมมกาสิ อณฺฑโชยํ วิหงฺคโม
อตฺถาย กุรุโร ปุตฺเต อฑฺฒรตฺเต อนาคเต
จุตาปิ เหเก ขลิตา สกมฺมุนา
มิตฺตานุกมฺปาย ปติฏฺฐหนฺติ
ปุตฺตา มมฏฺฏา คติมาคโตสฺมิ
อตฺถํ จเรถ มม วาริจร
ธเนน ธญฺเญน จ อตฺตนา จ
มิตฺตํ สหายญฺจ กโรนฺติ ปณฺฑิตา
กโรมิ เต เสนก เอตมตฺถํ
อริโย หิ อริยสฺส กโรติ กิจฺจํ
อปฺโปสฺสุกฺโก ตาต ตุวํ นิสีท



ปุตฺโต ปิตุ จรติ อตฺถจริยํ
อหํ จริสฺสามิ ตเวว อตฺถํ
เสนสฺส ปุตฺเต ปริตฺตายมาโน
อทฺธา หิ ตาต สตเมส ธมฺโม
ปุตฺโต ปิตุ จเร อตฺถจริยํ
อปฺเปว มํ ทิสฺวาน ปวฑฺฒกายํ
เสนสฺส ปุตฺตานิ น เหฐเยยฺยุํ
ปสู มนุสฺสา มิควีรเสฏฺฐ
ภยฏฺฏิตา เสฏฺฐมุปพฺพชนฺติ
ปุตฺตา มมฏฺฏา คติมาคโตสฺมิ
ตฺวํ โนสิ ราชา ภว เม สุขาย
กโรมิ เต เสนก เอตมตฺถํ
อายามิ เต ตํ ทิสตํ วธาย
กถํ หิ วิญฺญู พหุสมฺปชาโน
น วายเม อตฺตชนสฺส คุตฺติยา
มิตฺตํ กยิราถ สุหทยญฺจ
อยิรญฺจ กยิราถ สุขาคมาย
นิวตฺถโกโชว สเรภิหนฺตฺวา
โมทาม ปุตฺเตหิ สมงฺคิภูตา
สกมิตฺตสฺส กมฺเมน สหายสฺสาปลายิโน




กุชนฺตมุปกุชนฺติ โลมหํสา หทยงฺคมํ
มิตฺตํ สหายํ อธิคมฺม ปณฺฑิโต
โส ภุญฺชติ ปุตฺตํ ปสุํ ธนํ วา
อหญฺจ ปุตฺตา จ ปตี จ มยฺหํ
มิตฺตานุกมฺปาย สมงฺคิภูตา
ราชวตา สุรวตา จ อตฺโถ
สมฺปนฺนสขิสฺส ภวนฺติ เหเต
โส มิตฺตวา ยสวา อุคฺคตตฺโต
อสฺมิญฺจ โลเก โมทติ กามกามิ
กรณียานิ มิตฺตานิ ทลิทฺเทนาปิ เสนก
ปสฺส มิตฺตานุกมฺปาย สมคฺคมฺหา สญาตเก
สูเรน พลวนฺเตน โย มิตฺตํ กุรุเต ทิโช
เอวํ โส สุขิโต โหติ ยถาหํ ตฺวญฺจ เสนกาติ
มหาอุกฺกุสชาตกํ ตติยํ

อุทฺทาลกชาตกํ
ขราชินา ชฏิลา ปงฺกทนฺตา
ทุมฺมกฺขรูปา เย มนฺตํ ชปนฺติ
กจฺจิ นุ เต มานุสเก ปโยเค
อิทํ วิทู ปริมุตฺตา อปายา



ปาปานิ กมฺมานิ กเรยฺย ราช
พหุสฺสุโต เจ น จเรยฺย ธมฺมํ
สหสฺสเวโทปิ น ตํ ปฏิจฺจ
ทุกฺขา ปมุญฺเจ จรณํ อปตฺวา
สหสฺสเวโทปิ น ตํ ปฏิจฺจ
ทุกฺขา ปมุญฺเจ จรณํ อปตฺวา
มญฺญามิ เวทา อผลา ภวนฺติ
สสํยมํ จรณญฺเญว สจฺจํ
นเหว เวทา อผลา ภวนฺติ
สสํยมํ จรณญฺเญว สจฺจํ
กิตฺติญฺจ ปปฺโปติ อธิจฺจ เวเท
สนฺตึ ปุเณติ จรเณน ทนฺโต
ภจฺจา มาตา ปิตา พนฺธุ เยน ชาโต สฺวเยว โส
อุทฺทาลโก อหํ โภโต โสตฺถิยกุลวํสโต
กถํ โภ พฺราหฺมโณ โหติ กถํ ภวติ เกวลี
กถญฺจ ปรินิพฺพานํ ธมฺมฏฺโฐ กินฺติ วุจฺจติ
นิรํ กตฺวา อคฺคิมาทาย พฺราหฺมโณ
อาโปสิญฺจํ ยชํ อุสฺเสติ ยูปํ
เอวงฺกโร พฺราหฺมโณ โหติ เขมี
ธมฺเม ฐิตํ เตน อมาปยึสุ




น สุทฺธิ เสจเนน อตฺถิ นปิ เกวลี พฺราหฺมโณ
น เจว ขนฺติ โสรจฺจํ นปิ โส ปรินิพฺพุโต
กถํ โภ พฺราหฺมโณ โหติ กถํ ภวติ เกวลี
กถญฺจ ปรินิพฺพานํ ธมฺมฏฺโฐ กินฺติ วุจฺจติ
อเขตฺตพนฺธุ อมโม นิราโส
นิลฺโลภปาโป ภวโลภขีโณ
เอวงฺกโร พฺราหฺมโณ โหติ เขมี
ธมฺเม ฐิตํ เตน อมาปยึสุ
ขตฺติยา พฺราหฺมณา เวสฺสา สุทฺทา จณฺฑาลปุกฺกุสา
สพฺเพว โสรตา ทนฺตา สพฺเพว ปรินิพฺพุตา
สพฺเพสํ สีติภูตานํ อตฺถิ เสยฺโยถ ปาปิโย
ขตฺติยา พฺราหฺมณา เวสฺสา สุทฺทา จณฺฑาลปุกฺกุสา
สพฺเพว โสรตา ทนฺตา สพฺเพว ปรินิพฺพุตา
สพฺเพสํ สีติภูตานํ นตฺถิ เสยฺโยถ ปาปิโย
ขตฺติยา พฺราหฺมณา เวสฺสา สุทฺทา จณฺฑาลปุกฺกุสา
สพฺเพว โสรตา ทนฺตา สพฺเพว ปรินิพฺพุตา
สพฺเพสํ สีติภูตานํ นตฺถิ เสยฺโยถ ปาปิโย
ปสตฺถํ จรสิ พฺรหฺมญฺญํ โสตฺถิยกุลวํสตํ
นานารตฺเตหิ วตฺเถหิ วิมานํ ภวติ ฉาทิตํ
น เตสํ ฉายา วตฺถานํ โส ราโค อนุปชฺชถ



เอวเมว มนุสฺเสสุ ยทา สุชฺฌนฺติ มาณวา
น เตสํ ชาตึ ปุจฺฉนฺติ ธมฺมมญฺญาย สุพฺพตาติ
อุทฺทาลกชาตกํ จตุตฺถํ

ภิสชาตกํ
อสฺสํ ควํ รชตํ ชาตรูปํ
ภริยญฺจ โส อิธ ลภตํ มนาปํ
ปุตฺเตหิ ทาเรหิ สมงฺคิ โหตุ
ภิสานิ เต พฺราหฺมณ โย อหาสิ
มาลญฺจ โส กาสิกจนฺทนญฺจ
ธาเรตุ ปุตฺตสฺส พหู ภวนฺตุ
กาเมสุ ติพฺพํ กุรุตํ อเปกฺขํ
ภิสานิ เต พฺราหฺมณ โย อหาสิ
ปหูตธญฺโญ กสิมา ยสสฺสี
ปุตฺเต คิหี ธนิมา สพฺพกาเม
วยํ อปสฺสํ ฆรมาวสาตุ
ภิสานิ เต พฺราหฺมณ โย อหาสิ
โส ขตฺติโย โหตุ ปสยฺหการี
ราชาธิราชา พลวา ยสสฺสี



ส จาตุรนฺตํ มหิมาวสาตุ
ภิสานิ เต พฺราหฺมณ โย อหาสิ
โส พฺราหฺมโณ โหตุ อวีตราโค
มุหุตฺตนกฺขตฺตปเถสุ ยุตฺโต
ปูเชตุ นํ รฏฺฐปตี ยสสฺสี
ภิสานิ เต พฺราหฺมณ โย อหาสิ
อชฺฌายกํ สพฺพสมนฺตเวทํ
ตปสฺสินํ มญฺญตุ สพฺพโลโก
ปูเชนฺตุ นํ ชานปทา สเมจฺจ
ภิสานิ เต พฺราหฺมณ โย อหาสิ
จตุสฺสทํ คามวรํ สมิทฺธํ
ทินฺนญฺหิ โส ภุญฺชตุ วาสเวน
อวีตราโค มรณํ อุเปตุ
ภิสานิ เต พฺราหฺมณ โย อหาสิ
โส คามณิ โหตุ สหายมชฺเฌ
นจฺเจหิ คีเตหิ ปโมทมาโน
มา ราชโต พฺยสนมลตฺถ กิญฺจิ
ภิสานิ เต พฺราหฺมณ โย อหาสิ
ยํ เอกราชา ปฐวึ วิชิตฺวา
อิตฺถีสหสฺสาน ฐเปตุ อคฺคํ




สีมนฺตินีนํ ปวรา ภวาตุ
ภิสานิ เต พฺราหฺมณ โย อหาสิ
ทาสีนํ หิ สา สพฺพสมาคตานํ
ภุญฺเชยฺย สาทุํ อวิกมฺปมานา
จราตุ ลาเภน วิกตฺถมานา
ภิสานิ เต พฺราหฺมณ โย อหาสิ
อาวาสิโก โหตุ มหาวิหาเร
นวกมฺมิโก โหตุ กชงฺคลายํ
อาโลกสนฺธึ ทิวสา กโรตุ
ภิสานิ เต พฺราหฺมณ โย อหาสิ
โส พชฺฌตุ ปาสสเตหิ ฉพฺภิ
รมฺมา วนา นิยฺยตุ ราชธานึ
คุตฺเตหิ โส หญฺญตุ ปาจเนหิ
ภิสานิ เต พฺราหฺมณ โย อหาสิ
อลกฺกมาลี ติปุกณฺณวิทฺโธ
ลฏฺฐิหโต สปฺปมุขํ อุเปตุ
สกญฺจ พทฺโธ วิสิขํ จราตุ
ภิสานิ เต พฺราหฺมณ โย อหาสิ
โย เว อนฏฺฐํ นฏฺฐนฺติ อาห





กาเมว โส ลภตุ ภุญฺชตุ จ
อคารมชฺเฌ มรณํ อุเปตุ
โย วา โภนฺโต สงฺกติ กญฺจิเทว
ยเทสมานา วิจรนฺติ โลเก
อิฏฺฐญฺจ กนฺตญฺจ พหูนเมตํ
ปิยํ มนุญฺญํ อิธ ชีวโลเก
กสฺมา อิสโย นปฺปสํสนฺติ กาเม
กาเมสุ เว หญฺญเร พชฺฌเร จ
กาเมสุ ทุกฺขญฺจ ภยญฺจ ชาตํ
กาเมสุ ภูตาธิปตี ปมตฺตา
ปาปานิ กมฺมานิ กโรนฺติ โมหา
เต ปาปธมฺมา ปสเวตฺว ปาปํ
กายสฺส เภทา นิรยํ วชนฺติ
อาทีนวํ กามคุเณสุ ทิสฺวา
ตสฺมา อิสโย นปฺปสํสนฺติ กาเม
วีมํสมาโน อิสิโน ภิสานิ
ตีเร คเหตฺวาน ถเล นิเธสึ
สุทฺธา อปาปา อิสโย วสนฺติ
เอตานิ เต พฺรหฺมจารี ภิสานิ
น เต นฏา โน ปน กีฬเนยฺยา



น พนฺธวา โน ปน เต สหายา
กิสฺมึ ปรวมฺภํ สหสฺสเนตฺต
อิสีหิ ตุวํ กีฬสิ เทวราช
อาจริโย เมสิ ปิตา จ มยฺหํ
เอสา ปติฏฺฐา ขลิตสฺส พฺรหฺเม
เอกาปราธํ ขม ภูริปญฺญ
น ปณฺฑิตา โกธพลา ภวนฺติ
สุวาสิตํ อิสินํ เอกรตฺตํ
ยํ วาสวํ ภูตปติทฺทสาม
สพฺเพว โภนฺโต สุมนา ภวนฺตุ
ยํ พฺราหฺมโณ ปจฺจุปาทิ ภิสานิ
อหญฺจ สารีปุตฺโต จ โมคฺคลฺลาโน จ กสฺสโป
อนุรุทฺโธ ปุณฺณานนฺโท ตทาสุํ สตฺต ภาตโร
ภคินี อุปฺปลวณฺณา ทาสี ขุชฺชุตฺตรา ตทา
จิตฺโต คหปติ ทาโส ยกฺโข สาตาคิโร ตทา
ปาลิเลยฺโย ตทา นาโค มธุโท เสฏฺฐวานโร
กาฬุทายี ตทา สกฺโก เอวํ ธาเรถ ชาตกนฺติ
ภิสชาตกํ ปญฺจมํ





สุรุจิชาตกํ
มเหสี รุจิโน ภริยา อานีตา ปฐมํ อหํ
ทส วสฺสสหสฺสานิ ยํ มํ สุรุจิ อานยิ
สาหํ พฺราหฺมณ ราชานํ เวเทหํ มิถิลคฺคหํ
นาภิชานามิ กาเยน วาจาย อุท เจตสา
สุรุจึ อติมญฺญิตฺถ อาวิ วา ยทิวา รโห
เอเตน สจฺจวชฺเชน ปุตฺโต อุปฺปชฺชตํ อิเส
มุสา เม ภณมานาย มุทฺธา ผลตุ สตฺตธา
ภตฺตุ มนาปา สสฺสุ ปิยา มาตา ปิตา จ สสฺสุโร
เต มํ พฺรหฺเม วิเนตาโร ยาว อฏฺฐํสุ ชีวิตํ
สาหํ อหึสารตินี กามสา ธมฺมจารินี
สกฺกจฺจํ เต อุปฏฺฐาสึ รตฺตินฺทิวมตนฺทิตา
เอเตน สจฺจวชฺเชน ปุตฺโต อุปฺปชฺชตํ อิเส
มุสา เม ภณมานาย มุทฺธา ผลตุ สตฺตธา
โสฬสิตฺถีสหสฺสานิ สหภริยานิ พฺราหฺมณ
ตาสุ อิสฺสา วา โกโธ วา นาหุ มยฺหํ กุทาจนํ
หิเตน ตาสํ นนฺทามิ น จ เม กาจิ อปฺปิยา
อตฺตานํวานุกมฺปามิ สทา สพฺพา สปตฺติโย
เอเตน สจฺจวชฺเชน ปุตฺโต อุปชฺชตํ อิเส
มุสา เม ภณมานาย มุทฺธา ผลตุ สตฺตธา




ทาเส กมฺมกเร โปเส เยจญฺเญ อนุชีวิโน
โปเสมิ สหธมฺเมน สทา ปมุทิตินฺทฺริยา
เอเตน สจฺจวชฺเชน ปุตฺโต อุปฺปชฺชตํ อิเส
มุสา เม ภณมานาย มุทฺธา ผลตุ สตฺตธา
สมเณ พฺราหฺมเณ จาปิ อญฺเญ จาปิ วณิพฺพเก
ตปฺเปมิ อนฺนปาเนน สทา ปยตปาณินี
เอเตน สจฺจวชฺเชน ปุตฺโต อุปฺปชฺชตํ อิเส
มุสา เม ภณมานาย มุทฺธา ผลตุ สตฺตธา
จาตุทฺทสึ ปญฺจทสึ ยา จ ปกฺขสฺส อฏฺฐมี
ปาฏิหาริยปกฺขญฺจ อฏฺฐงฺคสุสมาหิตํ
อุโปสถํ อุปวสามิ สทา สีเลสุ สํวุตา
เอเตน สจฺจวชฺเชน ปุตฺโต อุปฺปชฺชตํ อิเส
มุสา เม ภณมานาย มุทฺธา ผลตุ สตฺตธา
สพฺเพว เต ธมฺมคุณา ราชปุตฺติ ยสสฺสินิ
สํวิชฺชนฺติ ตยิ ภทฺเท เย ตฺวํ กิตฺเตสิ อตฺตนิ
ขตฺติโย ชาติสมฺปนฺโน อภิชาโต ยสสฺสิมา
ธมฺมราชา เวเทหานํ ปุตฺโต อุปชฺชเต ตว
ทุมฺมิ รโชชลฺลธโร อเฆ เวหายสณฺฐิโต
มนุญฺญํ ภาสเส วาจํ ยํ มยฺหํ หทยงฺคมํ




เทวตา นุสิ สคฺคมฺหา อิสิ วาปิ มหิทฺธิโก
โก วาสิ ตฺวํ อนุปฺปตฺโต อตฺตานํ เม ปเวทย
ยํ เทวสงฺฆา วนฺทนฺติ สุธมฺมาย สมาคตา
โสหํ สกฺโก สหสฺสกฺโข อาคโตสฺมิ ตวนฺติเก
อิตฺถิโย ชีวโลกสฺมึ ยา โหนฺติ สมจารินี
เมธาวินี สีลวตี สสฺสุเทวา ปติพฺพตา
ตาทิสาย สุเมธาย สุจิกมฺมาย นาริยา
เทวา ทสฺสนมายนฺติ มานุสิยา อมานุสา
ตฺวญฺจ ภทฺเท สุจิณฺเณน ปุพฺเพ สุจริเตน จ
อิธ ราชกุเล ชาตา สพฺพกามสมิทฺธินี
อยญฺจ เต ราชปุตฺติ อุภยตฺถ กฏคฺคโห
เทวโลกูปปตฺติ จ กิตฺติ จ อิธ ชีวิเต
จิรํ สุเมเธ สุขินี ธมฺมมตฺตนิ ปาลย
เอสาหํ ติทิวํ ยามิ ปิยํ เม ตว ทสฺสนนฺติ
สุรุจิชาตกํ ฉฏฺฐํ

ปญฺจุโปสถิกชาตกํ
อปฺโปสฺสุกฺโกทานิ ตุวํ กโปต
วิหงฺคม น ตว โภชนตฺโถ
ขุทฺทํ ปิปาสํ อธิวาสยนฺโต



กสฺมา ภวํโปสถิโก กโปต
อหํ ปุเร คิทฺธิคโต กโปติยา
ตสฺมึ ปเทสมฺหิ อุโภ รมาม
อถคฺคหี สากุณิโก กโปตึ
อกามโก ตาย วินา อโหสึ
นานาภาวา วิปฺปโยเคน ตสฺสา
มโนมยํ เวทน เวทยามิ
ตสฺมา อหํโปสถ ปาลยามิ
ราโค มมํ มา ปุนราคมาสิ
อนุชฺชุคามิ อุรค ทุชิวฺห
ทาฐาวุโธ โฆรวิโสสิ สปฺป
ขุทฺทํ ปิปาสํ อธิวาสยนฺโต
กสฺมา ภวํโปสถิโก นุ ทีฆ
อุสโภ อหุ พลวา คามิกสฺส
จลกฺกกู วณฺณพลูปปนฺโน
โส มํ อกฺกมิ ตํ กุปิโต อฑํสึ
ทุกฺขาภิตุนฺโน มรณํ อุปาคา
ตโต ชนา นิกฺขมิตฺวาน คามา
กนฺทิตฺวา โรทิตฺวา อปกฺกมึสุ
ตสฺมา อหํโปสถ ปาลยามิ





โกโธ มมํ มา ปุนราคมาสิ
มตาน มํสานิ พหู สุสาเน
มนุญฺญรูปํ ตว โภชเนตํ
ขุทฺทํ ปิปาสํ อธิวาสยนฺโต
กสฺมา ภวํโปสถิโก สิคาล
ปวิสฺส กุจฺฉึ มหโต คชสฺส
กุณเป รโต หตฺถิมํเสสุ คิทฺโธ
อุโณฺห จ วาโต ติขิณา จ รสฺมิโย
เต โสสยุํ ตสฺส กรีสมคฺคํ
กีโส จ ปณฺฑู จ อหํ ภทนฺเต
น เม อหุ นิกฺขมนาย มคฺโค
มหา จ เมโฆ สหสา ปวสฺสิ
โส เตมยิ ตสฺส กรีสมคฺคํ
ตโต อหํ นิกฺขมิสํ ภทนฺเต
จนฺโท ยถา ราหุมุขา ปมุตฺโต
ตสฺมา อหํโปสถ ปาลยามิ
โลโภ มมํ มา ปุนราคมาสิ
วมฺมิกถูปสฺมึ กิปิลฺลิกานิ
นิปฺโปถยนฺโต ตุวํ ปุเร จราสิ
ขุทฺทํ ปิปาสํ อธิวาสยนฺโต



กสฺมา ภวํโปสถิโก นุ อจฺฉ
สกํ นิเกตํ อติเหฬยาโน
อตฺริจฺฉตาย มลตํ อคจฺฉึ
ตโต ชนา นิกฺขมิตฺวาน คามา
โกทณฺฑเกน ปริโปถยึสุ มํ
โส ภินฺนสีโส รุหิรมกฺขิตงฺโค
ปจฺจาคมาสึ สสกํ นิเกตํ
ตสฺมา อหํโปสถ ปาลยามิ
อตฺริจฺฉตา มา ปุนราคมาสิ
ยํ โน อปุจฺฉิตฺถ ตุวํ ภทนฺเต
สพฺเพว พฺยากริมฺหา ยถาปชานํ
มยมฺปิ ปุจฺฉาม ตุวํ ภทนฺเต
กสฺมา ภวํโปสถิโก นุ พฺรเหฺม
อนูปลิตฺโต มม อสฺสมมฺหิ
ปจฺเจกพุทฺโธ มุหุตฺตํ นิสีทิ
โส มํ อเวที คติมาคติญฺจ
นามญฺจ โคตฺตํ จรณญฺจ สพฺพํ
เอวมฺปิหํ วนฺทิ น ตสฺส ปาเท
น จาปิหํ มานคเตน ปุจฺฉึ
ตสฺมา อหํโปสถ ปาลยามิ




มาโน มมํ มา ปุนราคมาสีติ
ปญฺจุโปสถิกชาตกํ สตฺตมํ

มหาโมรชาตกํ
สเจ หิ ตฺยาหํ ธนเหตุ คหิโต
มา มํ อวธิ ชีวคาหํ คเหตฺวา
รญฺโญ จ มํ สมฺม อุปนฺติ เนหิ
มญฺเญ ธนํ ลจฺฉสินปฺปรูปํ
น เม อยํ ตุยฺห วธาย อชฺช
สมาหิโต จาปวโร ขุรปฺโป
ปาสญฺจ ตฺยาหํ อธิปาตยิสฺสํ
ยถาสุขํ คจฺฉตุ โมรราชา
ยํ สตฺต วสฺสานิ มมานุพนฺธิ
รตฺตินฺทิวํ ขุปฺปิปาสํ สหนฺโต
อถ กิสฺส มํ ปาสวสูปนีตํ
ปมุตฺตเว อิจฺฉสิ พนฺธนสฺมา
ปาณาติปาตา วิรโต นุสชฺช
อภยนฺนุ เต สพฺพภูเตสุ ทินฺนํ
ยํ มํ ตุวํ ปาสวสูปนีตํ




ปมุตฺตเว อิจฺฉสิ พนฺธนสฺมา
ปาณาติปาตา วิรตสฺส พฺรูหิ
อภยญฺจ โย สพฺพภูเตสุ เทติ
ปุจฺฉามิ ตํ โมรราเชตมตฺถํ
อิติ จุโต กึ ลภเต สุขํ โส
ปาณาติปาตา วิรตสฺส พฺรูมิ
อภยญฺจ โย สพฺพภูเตสุ เทติ
ทิฏฺเฐว ธมฺเม ลภเต ปสํสํ
สคฺคญฺจ โส ยาติ สรีรเภทา
น สนฺติ เทวา อิติ อาหุ เอเก
อิเธว ชีโว วิภวํ อุเปติ
ตถา ผลํ สุกตทุกฺกฏานํ
ทตฺตุปญฺญตฺตญฺจ วทนฺติ ทานํ
เตสํ วโจ อรหตํ สทฺทหาโน
ตสฺมา อหํ สกุเณ พาธยามิ
จนฺโท จ สุริโย จ อุโภ สุทสฺสนา
คจฺฉนฺติ โอภาสยมนฺตลิกฺเข
อิมสฺส โลกสฺส ปรสฺส วา เต
กถนฺนุ เต อาหุ มนุสฺสโลเก
จนฺโท จ สุริโย จ อุโภ สุทสฺสนา



คจฺฉนฺติ โอภาสยมนฺตลิกฺเข
ปรสฺส โลกสฺส น เต อิมสฺส
เทวาติ เต อาหุ มนุสฺสโลเก
เอตฺเถว เต นีหตา หีนวาทา
อเหตุกา เย น วทนฺติ กมฺมํ
ตถา ผลํ สุกตทุกฺกฏานํ
ทตฺตุปญฺญตฺตํ เย จ วทนฺติ ทานํ
อทฺธา หิ สจฺจํ วจนํ ตเวตํ
กถญฺหิ ทานํ อผลํ ภเวยฺย
ตถา ผลํ สุกตทุกฺกฏานํ
ทตฺตุปญฺญตฺตญฺจ กถํ ภเวยฺย
กถงฺกโร กินฺติกโร กิมาจรํ
กึ เสวมาโน เกน ตโปคุเณน
อกฺขาหิ เม โมรราเชตมตฺถํ
ยถา อหํ โน นิรยํ ปเตยฺยํ
เยเกจิ อตฺถิ สมณา ปฐพฺยา
กาสายวตฺถา อนคาริยํ จรนฺติ
ปาโตว ปิณฺฑาย จรนฺติ กาเล
วิกาลจริยา วิรตา หิ สนฺโต
เต ตตฺถ กาเลนุปสงฺกมิตฺวา



ปุจฺฉาหิ ยํ เต มนโส ปิยํ สิยา
เต ตํ ปวกฺขนฺติ ยถาปชานํ
อิมสฺส โลกสฺส ปรสฺส จตฺถํ
ตจํว ชิณฺณํ อุรโค ปุราณํ
ปณฺฑุปลาสํ หริโต ทุโมว
เอสปฺปหีโน มม ลุทฺทภาโว
ชหามหํ ลุทฺทกภาวมชฺช
เย จาปิ เม สกุณา อตฺถิ พนฺธา
สตานิเนกานิ นิเวสนสฺมึ
เตสํ อหํ ชีวิตมชฺช ทมฺมิ
โมกฺขญฺจ เต อจฺฉ สกํ นิเกตํ
ลุทฺโทจรี ปาสหตฺโถ อรญฺเญ
พาเธตุ โมราธิปตึ ยสสฺสึ
พนฺธิตฺวา โมราธิปตึ ยสสฺสึ
ทุกฺขา ปมุญฺจิ ยถาหํ ปมุตฺโตติ
มหาโมรชาตกํ อฏฺฐมํ

ตจฺฉสูกรชาตกํ
ยเทสมานา วิจริมฺหา ปพฺพตานิ วนานิ จ




อเนฺวสํ วิปุเล ญาตี เตเม อธิคตา มยา
พหุํ จิทํ มูลผลํ ภกฺโข จายํ อนปฺปโก
รมฺมา จิมา คิรินชฺโช ผาสุวาโส ภวิสฺสติ
อิเธวาหํ วสิสฺสามิ สห สพฺเพหิ ญาติภิ
อปฺโปสฺสุกฺโก นิราสงฺกี อโสโก อกุโตภโย
อญฺญญฺหิ เลณํ ปริเยส สตฺตุ โน อิธ วิชฺชติ
โส ตจฺฉ สูกเร หนฺติ อิธาคนฺตฺวา วรํ วรํ
โก นุมฺหากํ อิธ สตฺตุ โก ญาตี สุสมาคเต
ทุปฺปธํเส ปธํเสติ ตํ เม อกฺขาหิ ปุจฺฉิโต
อุทฺธคฺคราชี มิคราชา พลี ทาฐาวุโธ มิโค
โส ตจฺฉ สูกเร หนฺติ อิธาคนฺตฺวา วรํ วรํ
น โน ทาฐา น วิชฺชนฺติ พลํ กาเย สโมหิตํ
สพฺเพ สมคฺคา หุตฺวาน วสํ กาหาม เอกกํ
หทยงฺคมํ กณฺณสุขํ วาจํ ภาสสิ ตจฺฉก
โยปิ ยุทฺเธ ปาลเยถ ตํปิ ปจฺฉา หนามเส
ปาณาติปาตา วิรโต นุสชฺช
อภยํ นุ เต สพฺพภูเตสุ ทินฺนํ
ทาฐา นุ เต มิควิริย น สนฺติ
โย สงฺฆปตฺโต กปโณว ฌายสิ




น เม ทาฐา น วิชฺชนฺติ พลํ กาเย สโมหิตํ
ญาตี จ ทิสฺวาน สมงฺคิ เอกโต
ตสฺมา จ ฌายามิ วนมฺหิ เอกโก
อิมสฺสุทํ ยนฺติ ทิสาทิสํ ปุเร
ภยฏฺฏิตา เลณคเวสิโน ปุถู
เตทานิ สงฺคมฺม วสนฺติ เอกโต
ยตฺถฏฺฐิตา ทุปฺปสหชฺช เต มยา
ปริณายกสมฺปนฺนา สหิตา เอกวาทิโน
เต มํ สมคฺคา หึเสยฺยุํ ตสฺมา เนสํ น ปตฺถเย
เอโกว อินฺโท อสุเร ชินาติ
เอโกว เสโน หนฺติ ทิเช ปสยฺห
เอโกว พฺยคฺโฆ มิคสงฺฆปตฺโต
วรํ วรํ หนฺติ พลญฺหิ ตาทิสํ
นเหว อินฺโท น เสโน นปิ พฺยคฺโฆ มิคาธิโป
สมคฺเค สหิเต ญาตี พฺยคฺโฆ น กุรุเต วเส
กุมฺภิลกา สกุณิกา สงฺฆิโน คณจาริโน
สมฺโมทมานา เอกชฺฌํ อุปฺปตนฺติ อุยฺยนฺติ จ
เตสญฺจ ฑิยมานานํ เอเกตฺถ อปสกฺกติ
ตญฺจ เสโน นิตาเลติ เวยฺยคฺฆิเยว สา คติ





อุสฺสาหิโต ชฏิเลน ลุทฺเทนามิสจกฺขุนา
ทาฐี ทาฐีสุ ปกฺขนฺทิ มญฺญมาโน ยถา ปุเร
สาธุ สมฺพหุลา ญาตี อปิ รุกฺขา อรญฺญชา
สูกเรหิ สมคฺเคหิ พฺยคฺโฆ เอกายเน หโต
พฺราหฺมณญฺเจว พฺยคฺฆญฺจ อุโภ หนฺตฺวาน สูกรา
อานนฺทิโน ปโมทิตา มหานาทมนาทิสุํ
เต สุทุมฺพรมูลสฺมึ สูกรา สุสมาคตา
ตจฺฉกํ อภิสิญฺจึสุ ตฺวํ โน ราชาสิ อิสฺสโรติ
ตจฺฉสูกรชาตกํ นวมํ

มหาวาณิชชาตกํ
วาณิชา สมิตึ กตฺวา นานารฏฺฐโต อาคตา
ธนหารา ปกฺกมึสุ เอกํ กตฺวาน คามณึ
เต ตํ กนฺตารมาคมฺม อปฺปภกฺขํ อนูทกํ
มหานิโคฺรธมทฺทกฺขุํ สีตจฺฉายํ มโนรมํ
เต จ ตตฺถ นิสีทิตฺวา ตสฺส รุกฺขสฺส ฉาทิยา
วาณิชา สมจินฺเตสุํ พาลา โมเหน ปารุตา
อลฺลายเต อยํ รุกฺโข อปิ วารีว สนฺทติ
อิงฺฆสฺส ปุริมํ สาขํ มยํ ฉินฺทาม วาณิชา
สา จ ฉินฺนาว ปคฺฆริ อจฺฉํ วาริ อนาวิลํ




เต ตตฺถ นฺหาตฺวา ปิวิตฺวา ยาวติจฺฉึสุ วาณิชา
ทุติยํ สมจินฺเตสุํ พาลา โมเหน ปารุตา
อิงฺฆสฺส ทกฺขิณํ สาขํ มยํ ฉินฺทาม วาณิชา
สา จ ฉินฺนาว ปคฺฆริ สาลิมํโสทนํ พหุํ
อปฺโปทวณฺเณ กุมฺมาเส สิงฺคิวิทลสูปิโย
เต ตตฺถ ภุตฺวา ขาทิตฺวา ยาวติจฺฉึสุ วาณิชา
ตติยํ สมจินฺเตสุํ พาลา โมเหน ปารุตา
อิงฺฆสฺส ปจฺฉิมํ สาขํ มยํ ฉินฺทาม วาณิชา
สา จ ฉินฺนาว ปคฺฆริ นาริโย สมลงฺกตา
วิจิตฺตวตฺถาภรณา อามุตฺตมณิกุณฺฑลา
อปิสุ วาณิชา เอกา นาริโย ปญฺจวีสติ
สมนฺตา ปริกรึสุ ตสฺส รุกฺขสฺส ฉาทิยา
เต ตาหิ ปริวาเรตฺวา ยาวติจฺฉึสุ วาณิชา
จตุตฺถํ สมจินฺเตสุํ พาลา โมเหน ปารุตา
อิงฺฆสฺส อุตฺตรํ สาขํ มยํ ฉินฺทาม วาณิชา
สา จ ฉินฺนาว ปคฺฆริ มุตฺตา เวฬุริยา พหู
รชตํ ชาตรูปญฺจ กุตฺติโย ปฏิยานิ จ
กาสิกานิ จ วตฺถานิ อุทฺธิยานิ จ กมฺพลา
เต ตตฺถ ภาเร พนฺธิตฺวา ยาวติจฺฉึสุ วาณิชา
ปญฺจมํ สมจินฺเตสุํ พาลา โมเหน ปารุตา




อิงฺฆสฺส มูเล ฉินฺทาม อปิ ภิยฺโย ลภามเส
อถุฏฺฐหิ สตฺถวาโห ยาจมาโน กตญฺชลิ
นิโคฺรโธ กึ อปรชฺฌติ วาณิชา ภทฺทมตฺถุ เต
วาริทา ปุริมา สาขา อนฺนปานญฺจ ทกฺขิณา
นาริทา ปจฺฉิมา สาขา สพฺพกาเม จ อุตฺตรา
นิโคฺรโธ กึ อปรชฺฌติ วาณิชา ภทฺทมตฺถุ เต
ยสฺส รุกฺขสฺส ฉายาย นิสีเทยฺย สเยยฺย วา
น ตสฺส สาขํ ภญฺเชยฺย มิตฺตทุพฺโภ หิ ปาปโก
เต จ ตสฺส อนาทิตฺวา เอกสฺส วจนํ พหู
นิสิตาหิ กุฐารีหิ มูลโต นํ อุปกฺกมม
ตโต นาคา นิกฺขมึสุ สนฺนทฺธา ปญฺจวีสติ
ธนุคฺคหานํ ติสตา ฉสหสฺสา จ จมฺมิโน
เอเต หนถ พนฺธถ มา โว มุญฺจิตฺถ ชีวิตํ
ฐเปตฺวา สตฺถวาหํว สพฺเพ ภสฺมํ กโรถ เน
ตสฺมาหิ ปณฺฑิโต โปโส สมฺปสฺสํ อตฺถมตฺตโน
โลภสฺส น วสํ คจฺเฉ หเนยฺย ทิสกํ มนํ
เอวมาทีนวํ ญตฺวา ตณฺหา ทุกฺขสฺส สมฺภวํ
วีตตโณฺห อนาทาโน สโต ภิกฺขุ ปริพฺพเชติ
มหาวาณิชชาตกํ ทสมํ




สาธินราชชาตกํ
อพฺภูโต วต โลกสฺมึ อุปฺปชฺชิ โลมหํสโน
ทิพฺโพ รโถ ปาตุรหุ เวเทหสฺส ยสสฺสิโน
เทวปุตฺโต มหิทฺธิโก มาตลิ เทวสารถิ
นิมนฺตยิตฺถ ราชานํ เวเทหํ มิถิลคฺคหํ
เอหิมํ รถมารุยฺห ราช เสฏฺฐ ทิสมฺปติ
เทวา ทสฺสนกามา เต ตาวตึสา สอินฺทกา
สรมานา หิ เต เทวา สุธมฺมายํ สมจฺฉเร
ตโต จ ราชา สาธิโน เวเทโห มิถิลคฺคโห
สหสฺสยุตฺตํ อภิรุยฺห อคา เทวาน สนฺติเก
สหสฺสยุตฺตํ หยวาหึ ทิพฺพยานมธิฏฺฐิโต
ยายมาโน มหาราชา อทฺทส เทวสภํ อิทํ
ตํ เทวา ปฏินนฺทึสุ ทิสฺวา ราชานมาคตํ
สฺวาคตนฺเต มหาราช อโถ เต อทุราคตํ
นิสีททานิ ราชิสิ เทวราชสฺส สนฺติเก
สกฺโกปิ ปฏินนฺทิตฺถ เวเทหํ มิถิลคฺคหํ
นิมนฺตยิตฺถ กาเมหิ อาสเนน จ วาสโว
สาธุ โขสิ อนุปฺปตฺโต อาวาสํ วสวตฺตินํ




วส เทเวสุ ราชิสิ สพฺพกามสมิทฺธิสุ
ตาวตึเสสุ เทเวสุ ภุญฺช กาเม อมานุเส
อหํ ปุเร สคฺคคโต รมามิ
นจฺเจหิ คีเตหิ จ วาทิเตหิ
โสทานิ อชฺช น รมามิ สคฺเค
อายุนฺนุ ขีณํ มรณนฺนุ สนฺติเก
อุทาหุ มุโฬฺหสฺมิ ชนินฺทเสฏฺฐ
น ตายุ ขีณํ มรณญฺจ ทูเร
น จาปิ มุโฬฺห นรวีร เสฏฺฐ
ตุยฺหญฺจ ปุญฺญานิ ปริตฺตกานิ
เยสํ วิปากํ อิธ เวทยิตฺโถ
วส เทวานุภาเวน ราช เสฏฺฐ ทิสมฺปติ
ตาวตึเสสุ เทเวสุ ภุญฺช กาเม อมานุเส
ยถา ยาจิตกํ ยานํ ยถา ยาจิตกํ ธนํ
เอวํ สมฺปทเมเวตํ ยํ ปรโต ทานปจฺจยา
น จาหเมตมิจฺฉามิ ยํ ปรโต ทานปจฺจยา
สยํ กตานิ ปุญฺญานิ ตํ เม อาเวณิยํ ธนํ
โสหํ คนฺตฺวา มนุสฺเสสุ กาหามิ กุสลํ พหุํ
ทาเนน สมจริยาย สํยเมน ทเมน จ
ยํ กตฺวา สุขิโต โหติ น จ ปจฺฉานุตปฺปติ




อิมานิ ตานิ เขตฺตานิ อิมํ นิกฺขํ สกุณฺฑลํ
อิมา ตา หริตานุปา อิมา นชฺโช สวนฺติโย
อิมา ตา โปกฺขรณิโย รมฺมา จากวากูปกุชฺชิตา
มณฺฑาลเกหิ สญฺฉนฺนา ปทุมุปฺปลเกหิ จ
ยสฺสิมานิ มมายึสุ กึ นุ เต ทิสตํ คตา
ตานิ จ เขตฺตานิ โส ภูมิภาโค
เตเยว อารามวนูปจารา
ตเมว มยฺหํ ชนตํ อปสฺสโต
สุญฺญญฺจ เม นารท ขายเต ทิสา
ทิฏฺฐา มยา วิมานานิ โอภาสนฺตา จตุทฺทิสา
สมฺมุขา เทวราชสฺส ติทสานญฺจ สมฺมุขา
วุตฺถํ เม ภวนํ ทิพฺยํ ภุตฺตา กามา อมานุสา
ตาวตึเสสุ เทเวสุ สพฺพกามสมิทฺธิสุ
โสหํ เอตาทิสํ หิตฺวา ปุญฺญายมฺหิ อิธาคโต
ธมฺมเมว จริสฺสามิ นาหํ รชฺเชน อตฺถิโก
อทณฺฑาวจรํ มคฺคํ สมฺมาสมฺพุทฺธเทสิตํ
ตํ มคฺคํ ปฏิปชฺชิสฺสํ เยน คจฺฉนฺติ สุพฺพตาติ
สาธินราชชาตกํ เอกาทสมํ





ทสพฺราหฺมณชาตกํ
ราชา อโวจ วิธูรํ ธมฺมกาโม ยุธิฏฺฐิโล
พฺราหฺมเณ วิธูร ปริเยส สีลวนฺเต พหุสฺสุเต
วิรเต เมถุนา ธมฺมา เย เม ภุญฺเชยฺยุ โภชนํ
ทกฺขิณํ สมฺม ทสฺสาม ยตฺถ ทินฺนํ มหปฺผลํ
ทุลฺลภา พฺราหฺมณา เทว สีลวนฺโต พหุสฺสุตา
วิรตา เมถุนา ธมฺมา เย เต ภุญฺเชยฺยุ โภชนํ
ทส ขลุ มหาราช ยา ตา พฺราหฺมณชาติโย
เตสํ วิภงฺควิจยํ วิตฺถาเรน สุโณหิ เม
ปสิพฺพเก คเหตฺวาน ปุณฺเณ มูลสฺส สํวุเต
โอสธิกาเย คนฺเถนฺติ นฺหาปยนฺติ ชปนฺติ จ
ติกิจฺฉกสมา ราช เตปิ วุจฺจนฺติ พฺราหฺมณา
อกฺขาตา เต มหาราช ตาทิเส นิปตามเส
อเปตา เต จ พฺราหฺมญฺญา อิติ ราชา จ โกรโพฺย
น เต วุจฺจนฺติ พฺราหฺมณา
อญฺเญ วิธูร ปริเยส สีลวนฺเต พหุสฺสุเต
วิรเต เมถุนา ธมฺมา เย เม ภุญฺเชยฺยุ โภชนํ
ทกฺขิณํ สมฺม ทสฺสาม ยตฺถ ทินฺนํ มหปฺผลํ
กิงฺกิณิโย คเหตฺวาน โฆเสนฺติ ปุรโตปิ เต
เปสนานิปิ คจฺฉนฺติ รถจริยาสุ สิกฺขเร




ปริจาริกสมา ราช เตปิ วุจฺจนฺติ พฺราหฺมณา
อกฺขาตา เต มหาราช ตาทิเส นิปตามเส
อเปตา เต จ พฺราหฺมญฺญา อิติ ราชา จ โกรโพฺย
น เต วุจฺจนฺติ พฺราหฺมณา
อญฺเญ วิธูร ปริเยส สีลวนฺเต พหุสฺสุเต
วิรเต เมถุนา ธมฺมา เย เม ภุญฺเชยฺยุ โภชนํ
ทกฺขิณํ สมฺม ทสฺสาม ยตฺถ ทินฺนํ มหปฺผลํ
กมณฺฑลล คเหตฺวาน วงฺกทณฺฑญฺจ พฺราหฺมณา
ปจฺจุเปสฺสนฺติ ราชาโน คาเมสุ นิคเมสุ จ
นาทินฺเน วุฏฺฐเหสฺสาม คามมฺหิ นิคมมฺหิ วา
นิคฺคาหกสมา ราช เตปิ วุจฺจนฺติ พฺราหฺมณา
อกฺขาตา เต มหาราช ตาทิเส นิปตามเส
อเปตา เต จ พฺราหฺมญฺญา อิติ ราชา จ โกรโพฺย
น เต วุจฺจนฺติ พฺราหฺมณา
อญฺเญ วิธูร ปริเยส สีลวนฺเต พหุสฺสุเต
วิรเต เมถุนา ธมฺมา เย เม ภุญฺเชยฺยุ โภชนํ
ทกฺขิณํ สมฺม ทสฺสาม ยตฺถ ทินฺนํ มหปฺผลํ
ปรูฬฺหกจฺฉนขโลมา ปงฺกทนฺตา รชสฺสิรา
โอกิณฺณา รชเรณูหิ ยาจกา วิจรนฺติ เต




ขาณุฆาตสมา ราช เตปิ วุจฺจนฺติ พฺราหฺมณา
อกฺขาตา เต มหาราช ตาทิเส นิปตามเส
อเปตา เต จ พฺราหฺมญฺญา อิติ ราชา จ โกรโพฺย
น เต วุจฺจนฺติ พฺราหฺมณา
อญฺเญ วิธูร ปริเยส สีลวนฺเต พหุสฺสุเต
วิรเต เมถุนา ธมฺมา เย เม ภุญฺเชยฺยุ โภชนํ
ทกฺขิณํ สมฺม ทสฺสาม ยตฺถ ทินฺนํ มหปฺผลํ
หรีตกํ อามลกํ อมฺพํ ชมฺพพ วิเภทกํ
ลพุชํ ทนฺตโปณานิ เวลุวา พทรานิ จ
ราชายตนํ อุจฺฉุปูฏํ ธูมเนตฺตํ มธุญฺชนํ
อุจฺจาวจานิ ปณียานิ วิกีณนฺติ ชนาธิป
วาณิชกสมา ราช เตปิ วุจฺจนฺติ พฺราหฺมณา
อกฺขาตา เต มหาราช ตาทิเส นิปตามเส
อเปตา เต จ พฺราหฺมญฺญา อิติ ราชา จ โกรโพฺย
น เต วุจฺจนฺติ พฺราหฺมณา
อญฺเญ วิธูร ปริเยส สีลวนฺเต พหุสฺสุเต
วิรเต เมถุนา ธมฺมา เย เม ภุญฺเชยฺยุ โภชนํ
ทกฺขิณํ สมฺม ทสฺสาม ยตฺถ ทินฺนํ มหปฺผลํ
กสิวณิชฺชํ กาเรนฺติ โปสยนฺติ อเชฬเก




กุมาริโย ปเวจฺฉนฺติ วิวาหนฺตาวหนฺติ จ
สมา อมฺพฏฺฐเวเสหิ เตปิ วุจฺจนฺติ พฺราหฺมณา
อกฺขาเต เต มหาราช ตาทิเส นิปตามเส
อเปตา เต จ พฺราหฺมญฺญา อิติ ราชา จ โกรโพฺย
น เต วุจฺจนฺติ พฺราหฺมณา
อญฺเญ วิธูร ปริเยส สีลวนฺเต พหุสฺสุเต
วิรเต เมถุนา ธมฺมา เย เม ภุญฺเชยฺยุ โภชนํ
ทกฺขิณํ สมฺม ทสฺสาม ยตฺถ ทินฺนํ มหปฺผลํ
นิกฺขิตฺตภิกฺขํ ภุญฺชนฺติ คาเมเสฺวเก ปุโรหิตา
พหู เน ปริปุจฺฉนฺติ อณฺฑจฺเฉทา นิลญฺจกา
ปสูปิ ตตฺถ หญฺญนฺติ มหึสา สูกรา อชา
โคฆาตกสมา ราช เตปิ วุจฺจนฺติ พฺราหฺมณา
อกฺขาตา เต มหาราช ตาทิเส นิปตามเส
อเปตา เต จ พฺราหฺมญฺญา อิติ ราชา จ โกรโพฺย
น เต วุจฺจนฺติ พฺราหฺมณา
อญฺเญ วิธูร ปริเยส สีลวนฺเต พหุสฺสุเต
วิรเต เมถุนา ธมฺมา เย เม ภุญฺเชยฺยุ โภชนํ
ทกฺขิณํ สมฺม ทสฺสาม ยตฺถ ทินฺนํ มหปฺผลํ
อสิจมฺมํ คเหตฺวาน ขคฺคํ ปคฺคยฺห พฺราหฺมณา
เวสฺสปเถสุ ติฏฺฐนฺติ สตฺถํ อพฺพาหยนฺติปิ



สมา โคปนิสาเทหิ เตปิ วุจฺจนฺติ พฺราหฺมณา
อกฺขาตา เต มหาราช ตาทิเส นิปตามเส
อเปตา เต จ พฺราหฺมญฺญา อิติ ราชา จ โกรโพฺย
น เต วุจฺจนฺติ พฺราหฺมณา
อญฺเญ วิธูร ปริเยส สีลวนฺเต พหุสฺสุเต
วิรเต เมถุนา ธมฺมา เย เม ภุญฺเชยฺยุ โภชนํ
ทกฺขิณํ สมฺม ทสฺสาม ยตฺถ ทินฺนํ มหปฺผลํ
อรญฺเญ กุฏิกํ กตฺวา กูฏานิ การยนฺติ เต
สสวิฬาเร พาเธนฺติ อาโคธา มจฺฉกจฺฉปํ
เต ลุทฺทกสมา ราช เตปิ วุจฺจนฺติ พฺราหฺมณา
อกฺขาตา เต มหาราช ตาทิเส นิปตามเส
อเปตา เต จ พฺราหฺมญฺญา อิติ ราชา จ โกรโพฺย
น เต วุจฺจนฺติ พฺราหฺมณา
อญฺเญ วิธูร ปริเยส สีลวนฺเต พหุสฺสุเต
วิรเต เมถุนา ธมฺมา เย เม ภุญฺเชยฺยุ โภชนํ
ทกฺขิณํ สมฺม ทสฺสาม ยตฺถ ทินฺนํ มหปฺผลํ
อญฺเญ ธนสฺส กามา หิ เหฏฺฐา มญฺเจ ปสกฺขิตา
ราชาโน อุปริ นฺหายนฺติ โสมยาเค อุปฏฺฐิเต
มลมชฺชสมา ราช เตปิ วุจฺจนฺติ พฺราหฺมณา
อกฺขาตา เต มหาราช ตาทิเส นิปตามเส



อเปตา เต จ พฺราหฺมญฺญา อิติ ราชา จ โกรโพฺย
น เต วุจฺจนฺติ พฺราหฺมณา
อญฺเญ วิธูร ปริเยส สีลวนฺเต พหุสฺสุเต
วิรเต เมถุนา ธมฺมา เย เม ภุญฺเชยฺยุ โภชนํ
ทกฺขิณํ สมฺม ทสฺสาม ยตฺถ ทินฺนํ มหปฺผลํ
อตฺถิ โข พฺราหฺมณา เทว สีลวนฺโต พหุสฺสุตา
วิรตา เมถุนา ธมฺมา เย เต ภุญฺเชยฺยุ โภชนํ
เอกญฺจ ภตฺตํ ภุญฺชนฺติ น จ มชฺชํ ปิวนฺติ เต
อกฺขาตา เต มหาราช ตาทิเส นิปตามเส
เอเต โข พฺราหฺมณา วิธูร สีลวนฺโต พหุสฺสุตา
เอเต วิธูร ปริเยส ขิปฺปญฺจ เน นิมนฺตยาติ
ทสพฺราหฺมณชาตกํ ทฺวาทสมํ

ภิกฺขาปรมฺปรชาตกํ
สุขุมาลรูปํ ทิสฺวา รฏฺฐา วิวนมาคตํ
กูฏาคารวรูเปตํ มหาสยนมุโปจิตํ
ตสฺส เต เปมเกนาหํ อทาสึ วฑฺฒโมทนํ
สาลีนํ วิจิตฺตํ ภตฺตํ สุจิมํสูปเสจนํ
ตํ ตฺวํ ภตฺตํ ปฏิคฺคยฺห พฺราหฺมณสฺส อทาปยิ




อตฺตานํ อนสิตฺวาน โกยํ ธมฺโม นมตฺถุ เต
อาจริโย พฺราหฺมโณ มยฺหํ กิจฺจากิจฺเจสุ วฺยาวโฏ
ครุ จ อามนฺตนิโย จ ทาตุมรหามิ โภชนํ
พฺราหฺมณํทานิ ปุจฺฉามิ โคตมํ ราชปูชิตํ
ราชา เต ภตฺตํ ปาทาสิ สุจิมํสูปเสจนํ
ตํ ตฺวํ ภตฺตํ ปฏิคฺคยฺห อิสิสฺส โภชนํ อทา
อเขตฺตญฺญูสิ ทานสฺส โกยํ ธมฺโม นมตฺถุ เต
ภรามิ ปุตฺตทาเร จ ฆเรสุ คธิโต อหํ
ภุญฺช มานุสเก กาเม อนุสาสามิ ราชิโน
อารญฺญิกสฺส อิสิโน จิรรตฺตํ ตปสฺสิโน
วุฑฺฒสฺส ภาวิตตฺตสฺส ทาตุมรหามิ โภชนํ
อิสิญฺจทานิ ปุจฺฉามิ กีสํ ธมนิสนฺถตํ
ปรูฬฺหกจฺฉนขโลมํ ปงฺกทนฺตํ รชสฺสิรํ
เอโก อรญฺเญ วิหรสิ นาวกงฺขสิ ชีวิตํ
ภิกฺขุ เกน ตยา เสยฺโย ยสฺส ตฺวํ โภชนํ อทา
ขณมาลุกลมฺพานิ พิลาลิตกฺกลานิ จ
ธุนํ สามากนิวารํ สํหาริยํ ปหาริยํ
สากํ ภิสํ มธธ มํสํ พทรามลกานิ จ
ตานิ อาหตฺว ภุญฺชามิ อตฺถิ เม โส ปริคฺคโห




ปจนฺโต อปจนฺตสฺส อมมสฺส สกิญฺจโน
อนาทานสฺส สาทาโน ทาตุมรหามิ โภชนํ
ภิกฺขุญฺจทานิ ปุจฺฉามิ ตุณฺหิมาสีน สุพฺพตํ
อิติ เต ภตฺตํ ปาทาสิ สุจิมํสูปเสจนํ
ตํ ตฺวํ ภตฺตํ ปฏิคฺคยฺห ตุณฺหี ภุญฺชสิ เอกโก
นาญฺญํ กญฺจิ นิมนฺเตสิ โกยํ ธมฺโม นมตฺถุ เต
น ปจามิ น ปาเจมิ น ฉินฺทามิ น เฉทเย
ตํ มํ อกิญฺจนํ ญตฺวา สพฺพปาเปหิ อารตํ
วาเมน ภิกฺขมาทาย ทกฺขิเณน กมณฺฑลล
อิสิ เม ภตฺตํ ปาทาสิ สุจิมํสูปเสจนํ
เอเต หิ ทาตุมรหนฺติ สมฺมา สปริคฺคหา
ปจฺจนีกมหํ มญฺเญ โย ทาตารํ นิมนฺตเย
อตฺถาย วต เม อชฺช อิธาคจฺฉิ รเถสโภ
โยหํ อชฺช ปชานามิ ยตฺถ ทินฺนํ มหปฺผลํ
รฏฺเฐสุ คิทฺธา ราชาโน กิจฺจากิจฺเจสุ พฺราหฺมณา
อิสี มูลผเล คิทฺธา วิปฺปมุตฺตา จ ภิกฺขโวติ
ภิกฺขาปรมฺปรชาตกํ เตรสมํ




ตสฺสุทฺทานํ
สุว กินฺนรมุกฺก ขราชินโส
ภิสชาต มเหสิ กโปตวโร
อถ โมร สตจฺฉก วาณิชโก
อถ ราช สพฺราหฺมณ ภิกฺขปรํ
ปกิณฺณกนิปาตํ นิฏฺฐิตํ



วีสตินิปาตชาตกํ
มาตงฺคชาตกํ
กุโต นุ อาคจฺฉสิ ทุมฺมวาสี
โอตลฺลโก ปํสุปิสาจโกว
สงฺการโจฬํ ปฏิมุญฺจ กณฺเฐ
โก เร ตุวํ โหสิ อทกฺขิเณยฺโย
อนฺนํ ตวยิทํ ปกตํ ยสสฺสินํ
ตํ ขชฺชเร ภุญฺชเร ปิยฺยเร จ
ชานาสิ มํ ตฺวํ ปรทตฺตูปชีวี
อุตฺติฏฺฐปิณฺฑํ ลภตํ สปาโก
อนฺนํ มมยิทํ กปตํ พฺราหฺมณานํ
อตฺตตฺถาย สทฺทหโต มมยิทํ
อเปหิ เอตฺโต กิมิธฏฺฐิโตสิ
น มาทิสา ตุยฺหํ ททนฺติ ชมฺม
ถเล จ นินฺเน จ วปนฺติ พีชํ
อนูปเขตฺเต ผลมาสึสมานา
เอตาย สทฺธาย ททาหิ ทานํ
อปฺเปว อาราธเย ทกฺขิเณยฺเย
เขตฺตานิ มยฺหํ วิทิตานิ โลเก




เยสาหํ พีชานิ ปติฏฺฐเปมิ
เย พฺราหฺมณา ชาติมนฺตูปปนฺนา
ตานีธ เขตฺตานิ สุเปสลานิ
ชาติมโท จ อติมานตา จ
โลโภ จ โทโส จ มโท จ โมโห
เอเต อคุณา เยสุ จ สนฺติ สพฺเพ
ตานีธ เขตฺตานิ อเปสลานิ
ชาติมโท จ อติมานิตา จ
โลโภ จ โทโส จ มโท จ โมโห
เอเต อคุณา เยสุ น สนฺติ สพฺเพ
ตานีธ เขตฺตานิ สุเปสลานิ
กฺวตฺถ คตา อุปโชติโย จ
อุปชฺฌาโย อถวา ภณฺฑกุจฺฉิ
อิมสฺส ทณฺฑญฺจ วธญฺจ ทตฺวา
คเล คเหตฺวา คลยาถ ชมฺมํ
คิรึ นเขน ขณสิ อโย ทนฺเตภิ ขาทสิ
ชาตเวทํ ปทหสิ โย อิสึ ปริภาสสิ
อิทํ วตฺวาน มาตงฺโค อิสิ สจฺจปรกฺกโม





อนฺตลิกฺขสฺมึ ปกฺกามิ พฺราหฺมณานํ อุทิกฺขตํ
อาเวลฺลิตํ ปิฏฺฐิโต อุตฺตมงฺคํ
พาหุํ ปสาเรติ อกมฺมเนยฺยํ
เสตานิ อกฺขีนิ ยถา มตสฺส
โก เม อิมํ ปุตฺตมกาสิ เอวํ
อิธาคมา สมโณ ทุมฺมวาสี
โอตลฺลโก ปํสุปิสาจโกว
สงฺการโจฬํ ปฏิมุญฺจ กณฺเฐ
โส เต อิมํ ปุตฺตมกาสิ เอวํ
กตมํ ทิสํ อคมา ภูริปญฺโญ
อกฺขาถ เม มาณวา เอตมตฺถํ
คนฺตฺวาน ตํ ปฏิกเรมุ อจฺจยํ
อปฺเปว นํ ปุตฺตํ ลเภมุ ชีวิตํ
เวหายสํ อคมา ภูริปญฺโญ
ปถทฺธุโน ปณฺณรเสว จนฺโท
อปิจาปิ โส ปุริมํ ทิสํ อคจฺฉิ
สจฺจปฺปฏิญฺโญ อิสิ สาธุรูโป
อาเวลฺลิตํ ปิฏฺฐิโต อุตฺตมงฺคํ
พาหุํ ปสาเรติ อกมฺมเนยฺยํ
เสตานิ อกฺขีนิ ยถา มตสฺส



โก เม อิมํ ปุตฺตมกาสิ เอวํ
ยกฺขา หเว สนฺติ มหานุภาวา
อนฺวาคตา อิสโย สาธุรูปา
เต ทุฏฺฐจิตฺตํ กุปิตํ วิทิตฺวา
ยกฺขา หิ เต ปุตฺตมกํสุ เอวํ
ยกฺขา จ เม ปุตฺตมกํสุ เอวํ
ตฺวญฺเญว เม มา กุทฺโธ พฺรหฺมจารี
ตุเมฺหว ปาเท สรณํ คตาสฺมิ
อนฺวาคตา ปุตฺตโสเกน ภิกฺขุ
ตเทว หิ เอตรหิ จ มยฺหํ
มโนปโทโส น มมตฺถิ โกจิ
ปุตฺโต จ เต เวทมเทน มตฺโต
อตฺถํ น ชานาติ อธิจฺจ เวเท
อทฺธา หเว ภิกฺขุ มุหุตฺตเกน
สมฺมุยฺหเตว ปุริสสฺส สญฺญา
เอกาปราธํ ขม ภูริปญฺญ
น ปณฺฑิตา โกธพลา ภวนฺติ
อิทญฺจ มยฺหํ อุตฺติฏฺฐปิณฺฑํ
ตว มณฺฑโพฺย ภุญฺชตุ อปฺปปญฺโญ
ยกฺขา จ เต ปุตฺตํ น วิเหฐเยยฺยุํ



ปุตฺโต จ เต เหสฺสติ โส อโรโค
มณฺฑพฺย พาโลสิ ปริตฺตปญฺโญ
โย ปุญฺญเขตฺตานมโกวิโทสิ
มหกฺกสาเวสุ ททาสิ ทานํ
กิลิฏฺฐกมฺเมสุ อสญฺญเตสุ
ชฏา จ เกสา อชินา นิวตฺถา
ชรูทปานํว มุขํ ปรุฬฺหํ
ปชํ อิมํ ปสฺสถ ทุมฺมรูปํ
น ชฏาชินํ ตายเต อปฺปปญฺญํ
เยสํ ราโค จ โทโส จ อวิชฺชา จ วิราชิตา
ขีณาสวา อรหนฺโต เตสุ ทินฺนํ มหปฺผลนฺติ
อุปหจฺจ มนํ เมชฺโฌ มาตงฺคสฺมึ ยสสฺสิเน
สปาริสชฺโช อุจฺฉินฺโน เมชฺฌรญฺญํ ตทา อหูติ
มาตงฺคชาตกํ ปฐมํ

จิตฺตสมฺภูตชาตกํ
สพฺพํ นรานํ สผลํ สุจิณฺณํ
น กมฺมุนา กิญฺจน โมฆมตฺถิ
ปสฺสามิ สมฺภูตํ มหานุภาวํ



สกมฺมุนา ปุญฺญผลูปปนฺนํ
สพฺพํ นรานํ สผลํ สุจิณฺณํ
น กมฺมุนา กิญฺจน โมฆมตฺถิ
กจฺจินฺนุ จิตฺตสฺสปิ เอวเมว
อิทฺโธ มโน ตสฺส ยถาปิ มยฺหํ
สพฺพํ นรานํ สผลํ สุจิณฺณํ
น กมฺมุนา กิญฺจน โมฆมตฺถิ
จิตฺตํปิ ชานาหิ ตเถว เทว
อิทฺโธ มโน ตสฺส ยถาปิ ตุยฺหํ
ภวํ นุ จิตฺโต สุตมญฺญโต เต
อุทาหุ เต โกจิ นํ เอตทกฺขา
คาถา สุคีตา น มมตฺถิ กงฺขา
ททามิ เต คามวรํ สตญฺจ
น จาหํ จิตฺโต สุตมญฺญโต เม
อิสิ จ เม เอตมตฺถํ อสํสิ
คนฺตฺวาน รญฺโญ ปฏิคายิ คาถํ
อปิ นุ เต วรํ อตฺตมโน ทเทยฺย
โยเชนฺตุ เม ราชรเถ สุกเต จิตฺตสิพฺพเน
กจฺฉํ นาคานํ พนฺธถ คีเวยฺยํ ปฏิมุญฺจถ




อาหญฺญเร เภริมุทิงฺคสงฺขา
สีฆานิ ยานานิ จ โยชยนฺตุ
อชฺเชวหํ อสฺสมตํ คมิสฺสํ
ยตฺเถว ทกฺขิสฺสมิสึ นิสินฺนํ
สุลทฺธลาโภ วต เม อโหสิ
คาถา สุคีตา ปริสาย มชฺเฌ
โสหํ อิสึ สีลวตูปปนฺนํ
ทิสฺวา ปตีโต สุมโนหมสฺมิ
อาสนํ อุทกํ ปชฺชํ ปฏิคฺคณฺหาตุ โน ภวํ
อคฺเฆ ภวนฺตํ ปุจฺฉาม อคฺฆํ กุรุตุ โน ภวํ
รมฺมญฺจ เต อาวสถํ กโรนฺตุ
นารีคเณหิ ปริจารยสฺสุ
กโรหิ โอกาสมนุคฺคหาย
อุโภปิมํ อิสฺสริยํ กโรม
ทิสฺวา ผลํ ทุจฺจริตสฺส ราช
อโถ สุจิณฺณสฺส มหาวิปากํ
อตฺตานเมว ปฏิสํยมิสฺสํ
น ปตฺถเย ปุตฺตปสุํ ธนํ วา
ทเสวิมา วสฺสทสา มจฺจานํ อิธ ชีวิตํ




อปฺปตฺตญฺเญว ตํ โอธึ นโฬ ฉินฺโนว สุสฺสติ
ตตฺถ กา นนฺทิ กา ขิฑฺฑา กา รติ กา ธเนสนา
กึ เม ปุตฺเตหิ ทาเรหิ ราช มุตฺโตสฺมิ พนฺธนา
โสหํ เอวํ ปชานามิ มจฺจุ เม นปฺปมชฺชติ
อนฺตเกนาธิปนฺนสฺส กา รติ กา ธเนสนา
ชาติ นรานํ อธมา ชนินฺท
จณฺฑาลโยนิ ทฺวิปทกนิฏฺฐา
สเกหิ กมฺเมหิ สุปาปเกหิ
จณฺฑาลิคพฺเภ อวสิมฺห ปุพฺเพ
จณฺฑาลาหุมฺหาวนฺตีสุ มิคา เนรญฺชรํ ปติ
อุกฺกุสา รมฺมทาตีเร ตยชฺช พฺราหฺมณขตฺติยา
อุปนิยฺยติ ชีวิตมปฺปมายุํ
ชรูปนีตสฺส น สนฺติ ตาณา
กโรหิ ปญฺจาล มเมว วากฺยํ
มากาสิ กมฺมานิ ทุกฺขุทฺรยานิ
อุปนิยฺยติ ชีวิตมปฺปมายุํ
ชรูปนีตสฺส น สนฺติ ตาณา
กโรหิ ปญฺจาล มเมว วากฺยํ
มากาสิ กมฺมานิ ทุกฺขปฺผลานิ
อุปนิยฺยติ ชีวิตมปฺปมายุํ




ชรูปนีตสฺส น สนฺติ ตาณา
กโรหิ ปญฺจาล มเมว วากฺยํ
มากาสิ กมฺมานิ รชสฺสิรานิ
อุปนิยฺยติ ชีวิตมปฺปมายุํ
วณฺณํ ชรา หนฺติ นรสฺส ชิยฺยโต
กโรหิ ปญฺจาล มเมว วากฺยํ
มากาสิ กมฺมํ นิรยูปปตฺติยา
อทฺธา หิ สจฺจํ วจนํ ตเวทํ
ยถา อิสี ภาสสิ เอวเมตํ
กามา จ เม สนฺติ อนปฺปรูปา
เต ทุจฺจชา มาทิสเกน ภิกฺขุ
นาโค ยถา ปงฺกมชฺเฌ พฺยสนฺโน
สยํ ถลํ นาภิสมฺโภติ คนฺตุํ
เอวมหํ กามปงฺเก พฺยสนฺโน
น ภิกฺขุโน มคฺคมนุพฺพชามิ
ยถาปิ มาตา จ ปิตา จ ปุตฺตํ
อนุสาสเร กินฺติ สุขี ภเวยฺย
เอวํปิ มํ ตฺวํ อนุสาส ภนฺเต
ยถา จิรํ เปจฺจ สุขี ภเวยฺยํ



โน เจ ตุวํ อุสฺสหเส ชนินฺท
กาเม อิเม มานุสเก ปหาตุํ
ธมฺมึ พลึ ปฏฺฐปยสฺสุ ราช
อธมฺมกาโร จ เต มาหุ รฏฺเฐ
ทูตา วิธาวนฺตุ ทิสา จตสฺโส
นิมนฺตกา สมณพฺราหฺมณานํ
เต อนฺนปาเนน อุปฏฺฐหสฺสุ
วตฺเถน เสนาสนปจฺจเยน จ
อนฺเนน ปาเนน ปสนฺนจิตฺโต
สนฺตปฺปย สมณพฺราหฺมเณ จ
ทตฺวา จ ภุตฺวา จ ยถานุภาวํ
อนินฺทิโต สคฺคมุเปหิ ฐานํ
สเจ จ ตํ ราช มโท สเหยฺย
นารีคเณหิ ปริวารยนฺตํ
อิมเมว คาถํ มนสิกโรหิ
ภาเสหิ เจตํ ปริสาย มชฺเฌ
อพฺโภกาสสโย ชนฺตุ วชนฺตฺยา ขีรปายิโต
ปริกิณฺโณ สุวาเนหิ สฺวาชฺช ราชาติ วุจฺจตีติ
จิตฺตสมฺภูตชาตกํ ทุติยํ




สีวิราชชาตกํ
ทูเร อปสฺสํ เถโรว จกฺขุํ ยาจิตุมาคโต
เอกเนตฺตา ภวิสฺสาม จกฺขุํ เม เทหิ ยาจิโต
เกนานุสิฏฺโฐ อิธมาคโตสิ
วนิพฺพก จกฺขุปถานิ ยาจิตุํ
สุทุจฺจชํ ยาจสิ อุตฺตมงฺคํ
ยมาหุ เนตฺตํ ปุริเสน ทุจฺจชํ
ยมาหุ เทเวสุ สุชมฺปตีติ
มฆวาติ นํ อาหุ มนุสฺสโลเก
เตนานุสิฏฺโฐ อิธมาคโตสฺมิ
วนิพฺพโก จกฺขุปถานิ ยาจิตุํ
วนิพฺพโก มยฺห วณึ อนุตฺตรํ
ททาหิ เม จกฺขุปถานิ ยาจิโต
ททาหิ เม จกฺขุปถํ อนุตฺตรํ
ยมาหุ เนตฺตํ ปุริเสน ทุจฺจชํ
เยน อตฺเถน อาคญฺฉิ ยมตฺถมภิปตฺถยํ
เต เต อิชฺฌนฺตุ สงฺกปฺปา ลภ จกฺขูนิ พฺราหฺมณ
เอกนฺเต ยาจมานสฺส อุภยานิ ททามหํ
ส จกฺขุมา คจฺฉ ชนสฺส เปกฺขโต
ยทิจฺฉเส ตฺวํ ตทเต สมิชฺฌตุ



มา โน เทว อทา จกฺขุํ มา โน สพฺเพ ปรกฺกริ
ธนํ เทหิ มหาราช มุตฺตา เวฬุริยา พหู
ยุตฺเต เทว รเถ เทหิ อาชานิเย อลงฺกเต
นาเค เทหิ มหาราช เหมกปฺปนิวาสเส
ยถา ตํ สีวิโย สพฺเพ สโยคฺคา สรถา สทา
สมนฺตา ปริกเรยฺยุํ เอวํ เทหิ รเถสภ
โย เว ทสฺสนฺติ วตฺวาน อทาเน กุรุเต มโน
ภูมฺยํ โส ปติตํ ปาสํ คีวายํ ปฏิมุญฺจติ
โย เว ทสฺสนฺติ วตฺวาน อทาเน กุรุเต มโน
ปาปา ปาปตโร โหติ สมฺปตฺโต ยมสาธนํ
ยญฺหิ ยาเจ ตญฺหิ ทเท ยํ น ยาเจ น ตํ ทเท
สฺวาหํ ตเมว ทสฺสามิ ยํ มํ ยาจติ พฺราหฺมโณ
อายุํ นุ วณฺณํ นุ สุขํ พลํ นุ
กึ ปตฺถยาโน นุ ชนินฺท เทสิ
กถญฺหิ ราชา สิวินํ อนุตฺตโร
จกฺขูนิ ทชฺชา ปรโลกเหตุ
นวาหเมตํ ยสสา ททามิ
น ปุตฺตมิจฺเฉ น ธนํ น รฏฺฐํ
สตญฺจ ธมฺโม จริโต ปุราโณ
อิจฺเจว ทาเน รมติ มโน มม



น เม เทสฺสา อุโภ จกฺขู อตฺตานํ เม น เทสฺสิยํ
สพฺพญฺญุตํ ปิยํ มยฺหํ ตสฺมา จกฺขุมทาสิหํ
สขา จ มิตฺโต จ มมาสิ สีวิก
สุสิกฺขิโต สาธุ กโรหิ เม วโจ
อุทฺธริตฺวา จกฺขูนิ มม ชิคึสโต
หตฺเถสุ ฐเปหิ วนิพฺพกสฺส
โจทิโต สีวิราเชน สีวิโก วจนํ กโร
รญฺโญ จกฺขูนิ อุทฺธริตฺวา พฺราหฺมณสฺสูปนามยิ
สจกฺขุ พฺราหฺมโณ อาสิ อนฺโธ ราชา อุปาวิสิ
ตโต โส กติปาหสฺส อุปรูเฬฺหสุ จกฺขุสุ
สุตํ อามนฺตยิ ราชา สีวีนํ รฏฺฐวฑฺฒโน
โยเชหิ สารถิ ยานํ ยุตฺตญฺจ ปฏิเวทย
อุยฺยานภูมึ คจฺฉาม โปกฺขรญฺเญ วนานิ จ
โส จ โปกฺขรณีตีเร ปลฺลงฺเกน อุปาวิสิ
ตสฺส สกฺโก ปาตุรหุ เทวราชา สุชมฺปติ
สกฺโกหมสฺมิ เทวินฺโท อาคโตสฺมิ ตวนฺติเก
วรํ วรสฺสุ ราชิสิ ยงฺกิญฺจิ มนสิจฺฉสิ
ปหุตํ เม ธนํ สกฺก พลํ โกโส จนปฺปโก
อนฺธสฺส เม สโตทานิ มรณญฺเญว รุจฺจติ




ยานิ สจฺจานิ ทิปทินฺท ตานิ ภาสสฺสุ ขตฺติย
สจฺจํ เต ภณมานสฺส ปุน จกฺขุ ภวิสฺสติ
เย มํ ยาจิตุมายนฺติ นานาโคตฺตา วนิพฺพกา
โยปิ มํ ยาจเต ตตฺถ โสปิ เม มนโส ปิโย
เอเตน สจฺจวชฺเชน จกฺขุ เม อุปปชฺชถ
ยํ มํ โส ยาจิตุํ อาคา เทหิ จกฺขุนฺติ พฺราหฺมโณ
ตสฺส จกฺขูนิ ปาทาสึ พฺราหฺมณสฺส วนิพฺพโต
ภิยฺโย มํ อาวิสิ ปีติ โสมนสฺสญฺจนปฺปกํ
เอเตน สจฺจวชฺเชน ทุติยํ เม อุปปชฺชถ
ธมฺเมน ภาสิตา คาถา สีวีนํ รฏฺฐวฑฺฒน
เอตานิ ตว เนตฺตานิ ทิพฺยานิ ปฏิทิสฺสเร
ติโรกุฑฺฑํ ติโรเสลํ สมติคฺคยฺห ปพฺพตํ
สมนฺตา โยชนสตํ ทสฺสนํ อนุโภนฺตุ เต
โกนีธ วิตฺตํ น ทเทยฺย ยาจิโต
อปิ วิสิฏฺฐํ สุปิยํปิ อตฺตโน
ตทิงฺฆ สพฺเพ สิวิโย สมาคตา
ทิพฺพานิ เนตฺตานิ มมชฺช ปสฺสถ
ติโรกุฑฺฑํ ติโรเสลํ สมติคฺคยฺห ปพฺพตํ
สมนฺตา โยชนสตํ ทสฺสนํ อนุโภนฺติ เม
น จาคมตฺตา ปรมตฺถิ กิญฺจิ มจฺจานํ อิธ ชีวิเต



ทตฺวาน มานุสํ จกฺขุํ ลทฺธํ เม จกฺขุํ อมานุสํ
เอตํปิ ทิสฺวา สีวิโย เทถ ทานานิ ภุญฺชถ
ทตฺวา จ ภุตฺวา จ ยถานุภาวํ
อนินฺทิตา สคฺคมุเปถ ฐานนฺติ
สีวิราชชาตกํ ตติยํ

สิริมนฺทชาตกํ
ปญฺญายุเปตํ สิริยา วิหีนํ
ยสสฺสินํ วาปิ อเปตปญฺญํ
ปุจฺฉามิ เสนก เอตมตฺถํ
กเมตฺถ เสยฺโย กุสลา วทนฺติ
ธีรา จ พาลา จ หเว ชนินฺท
สิปฺปูปปนฺนา จ อสิปฺปิโน จ
สุชาติมนฺโตปิ อชาติมสฺส
ยสสฺสิโน เปสกรา ภวนฺติ
เอตมฺปิ ทิสฺวาน อหํ วทามิ
ปญฺโญ นิหีโน สิริมาว เสยฺโย
ตุวมฺปิ ปุจฺฉามิ อโนมปญฺญ
มโหสธ เกวลธมฺมทสฺสิ
พาลํ ยสสฺสึ ปณฺฑิตํ อปฺปโภคํ



กเมตฺถ เสยฺโย กุสลา วทนฺติ
ปาปานิ กมฺมานิ กโรนฺติ พาลา
อิทเมว เสยฺโย อิติ มญฺญมานา
อิธโลกทสฺสี ปรโลกํ อทสฺสี
อุภยตฺถ พาโล กลิมคฺคเหสิ
เอตมฺปิ ทิสฺวาน อหํ วทามิ
ปญฺโญว เสยฺโย น ยสสฺสิ พาโล
น สิปฺปเมตํ วิทธาติ โภคํ
น พนฺธวา น สรีราวกาโส
ปสฺเสฬมูคํ สุขเมธมานํ
สิรีหีนํ ภชเต โครวินฺทํ
เอตมฺปิ ทิสฺวาน อหํ วทามิ
ปญฺโญ นิหีโน สิริมาว เสยฺโย
ลทฺธา สุขํ มชฺชติ อปฺปปญฺโญ
ทุกฺเขน ผุฏฺโฐปิ ปโมหเมติ
อาคนฺตุนา สุขทุกฺเขน ผุฏฺโฐ
ปเวธติ วาริจโรว ฆมฺเม
เอตมฺปิ ทิสฺวาน อหํ วทามิ
ปญฺโญว เสยฺโย น ยสสฺสิ พาโล
ทุมํ ยถา สาทุผลํ อรญฺเญ




สมนฺตโต สมภิสรนฺติ ปกฺขี
เอวมฺปิ อทฺธํ สธนํ สโภคํ
พหุชฺชโน ภชฺชติ อตฺถเหตุ
เอตมฺปิ ทิสฺวาน อหํ วทามิ
ปญฺโญ นิหีโน สิริมาว เสยฺโย
น สาธุ พลวา พาโล สาหสํ วินฺทเต ธนํ
กนฺทนฺตเมตํ ทุมฺเมธํ กฑฺฒนฺติ นิรยํ ภุสํ
เอตมฺปิ ทิสฺวาน อหํ วทามิ
ปญฺโญว เสยฺโย น ยสสฺสิ พาโล
ยากาจิ นชฺโช คงฺคมภิสวนฺติ
สพฺพาว ตา นามโคตฺตํ ชหนฺติ
คงฺคา สมุทฺทํ ปฏิปชฺชมานา
น ขายเต อิทฺธิปโร หิ โลเก
เอตมฺปิ ทิสฺวาน อหํ วทามิ
ปญฺโญ นิหีโน สิริมาว เสยฺโย
ยเมตมกฺขา อุทธึ มหนฺตํ
ปยนฺติ นชฺโช สพฺพกาลํ อสงฺขฺยํ
โส สาคโร นิจฺจมุฬารเวโค
เวลํ น อจฺเจติ มหาสมุทฺโท




เอวมฺปิ พาลสฺส ปชปฺปิตานิ
ปญฺญํ น อจฺเจติ สิรี กทาจิ
เอตมฺปิ ทิสฺวาน อหํ วทามิ
ปญฺโญว เสยฺโย น ยสสฺสิ พาโล
อสญฺญโต เจปิ ปเรสมตฺถํ
ภณาติ สณฺฐานคโต ยสสฺสี
ตสฺเสว ตํ รูหติ ญาติมชฺเฌ
สิรีหีนํ การยเต น ปญฺญํ
เอตมฺปิ ทิสฺวาน อหํ วทามิ
ปญฺโญ นิหีโน สิริมาว เสยฺโย
ปรสฺส วา อตฺตโน วาปิ เหตุ
พาโล มุสา ภาสติ อปฺปปญฺโญ
โส นินฺทิโต โหติ สภาย มชฺเฌ
ปจฺฉาปิ โส ทุคฺคติคามิ โหติ
เอตมฺปิ ทิสฺวาน อหํ วทามิ
ปญฺโญว เสยฺโย น ยสสฺสิ พาโล
อตฺถมฺปิ เจ ภาสติ ภูริปญฺโญ
อนาฬิโย อปฺปธโน ทลิทฺโท
น ตสฺส ตํ รูหติ ญาติมชฺเฌ




สิรี จ ปญฺญาณวโต น โหติ
เอตมฺปิ ทิสฺวาน อหํ วทามิ
ปญฺโญ นิหีโน สิริมาว เสยฺโย
ปรสฺส วา อตฺตโน วาปิ เหตุ
น ภาสติ อลิกํ ภูริปญฺโญ
โส ปูชิโต โหติ สภาย มชฺเฌ
ปจฺฉาปิ โส สุคฺคติคามิ โหติ
เอตมฺปิ ทิสฺวาน อหํ วทามิ
ปญฺโญว เสยฺโย น ยสสฺสิ พาโล
หตฺถิควสฺสา มณิกุณฺฑลา จ
นาริโย จ อิทฺเธสุ กุเลสุ ชาตา
สพฺพาว ตา อุปโภคา ภวนฺติ
อิทฺธสฺส โปสสฺส อนิทฺธิมนฺโต
เอตมฺปิ ทิสฺวาน อหํ วทามิ
ปญฺโญ นิหีโน สิริมาว เสยฺโย
อสํวิหิตกมฺมนฺตํ พาลํ ทุมฺมนฺติมนฺตินํ
สิรี ชหติ ทุมฺเมธํ ชิณฺณํว อุรโค ตจํ
เอตมฺปิ ทิสฺวาน อหํ วทามิ
ปญฺโญว เสยฺโย น ยสสฺสิ พาโล
ปญฺจ ปณฺฑิตา มยํ ภทนฺเต



สพฺเพ ปญฺชลิกา อุปฏฺฐิตา ตํ
ตฺวํ โน อภิภุยฺย อิสฺสโรสิ
สกฺโกว ภูตปฺปติ เทวราชา
เอตมฺปิ ทิสฺวาน อหํ วทามิ
ปญฺโญ นิหีโน สิริมาว เสยฺโย
ทาโสว ปญฺญสฺส ยสสฺสิ พาโล
อตฺเถสุ ชาเตสุ ตถาวิเธสุ
ยํ ปณฺฑิโต นิปุณํ สํวิเธติ
สมฺโมหมาปชฺชติ ตตฺถ พาโล
เอตมฺปิ ทิสฺวาน อหํ วทามิ
ปญฺโญว เสยฺโย น ยสสฺสิ พาโล
อทฺธา หิ ปญฺญาว สตํ ปสตฺถา
กนฺตา สิรี โภครตา มนุสฺสา
ญาณญฺจ พุทฺธานมตุลฺยรูปํ
ปญฺญํ น อจฺเจติ สิรี กทาจิ
ยนฺตํ อปุจฺฉิมฺห อกิตฺตยี โน
มโหสธ เกวลธมฺมทสฺสิ
ควํสหสฺสํ อุสภญฺจ นาคํ
อาชญฺญยุตฺเต จ รเถ ทส อิเม
ปญฺหสฺส เวยฺยากรเณน ตุฏฺโฐ



ททามิ เต คามวรานิ โสฬสาติ
สิริมนฺทชาตกํ จตุตฺถํ

โรหนมิคชาตกํ
เอเต ยูถา ปฏิยนฺติ ภีตา มรณา จิตฺตก
คจฺฉ ตุวํปิ มา กงฺขิ ชีวิสฺสนฺติ ตยา สห
นาหํ โรหน คจฺฉามิ หทยํ เม อวกสฺสติ
น ตํ อหํ ชหิสฺสามิ อิธ เหสฺสามิ ชีวิตํ
เต หิ นูน มริสฺสนฺติ อนฺธา อปริณายกา
คจฺฉ ตุวํปิ มา กงฺขิ ชีวิสฺสนฺติ ตยา สห
นาหํ โรหน คจฺฉามิ หทยํ เม อวกสฺสติ
น ตํ พนฺธํ ชหิสฺสามิ อิธ เหสฺสามิ ชีวิตํ
คจฺฉ ภีรุ ปลายสฺสุ กูเฏ พนฺโธสฺมิ อายเส
คจฺฉ ตุวํปิ มา กงฺขิ ชีวิสฺสนฺติ ตยา สห
นาหํ โรหน คจฺฉามิ หทยํ เม อวกสฺสติ
น ตํ อหํ ชหิสฺสามิ อิธ เหสฺสามิ ชีวิตํ
เต หิ นูน มริสฺสนฺติ อนฺธา อปริณายกา
คจฺฉ ตุวํปิ มา กงฺขิ ชีวิสฺสนฺติ ตยา สห
นาหํ โรหน คจฺฉามิ หทยํ เม อวกสฺสติ




น ตํ พนฺธํ ชหิสฺสามิ อิธ เหสฺสามิ ชีวิตํ
อยํ โส ลุทฺทโก เอติ ลุทฺทรูโป สหาวุโธ
โย โน วธิสฺสติ อชฺช อุสุนา สตฺติยามปิ
สา มุหุตฺตํ ปลายิตฺวา ภยฏฺฏา ภยตชฺชิตา
สุทุกฺกรํ อกรา ภีรุ มรณายูปนิวตฺตถ
กินฺนุ เตเม มิคา โหนฺติ มุตฺตา พนฺธํ อุปาสเร
น ตํ จชิตุมิจฺฉนฺติ ชีวิตสฺสาปิ การณา
ภาตโร โหนฺติ เม ลุทฺท โสทริยา เอกมาตุกา
น มํ จชิตุมิจฺฉนฺติ ชีวิตสฺสาปิ การณา
เต หิ นูน มริสฺสนฺติ อนฺธา อปริณายกา
ปญฺจนฺนํ ชีวิตํ เทหิ ภาตรํ มุญฺจ ลุทฺทก
โส โว อหํ ปโมกฺขามิ มาตาเปติภรํ มิคํ
นนฺทนฺตุ มาตาปิตโร มุตฺตํ ทิสฺวา มหามิคํ
เอวํ ลุทฺทก นนฺทสฺสุ สห สพฺเพหิ ญาติภิ
ยถาหมชฺช นนฺทามิ มุตฺตํ ทิสฺวา มหามิคํ
กถํ ตฺวํ ปโมกฺโข อาสิ อุปนีตสฺมิ ชีวิเต
กถํ ปุตฺต อโมเจสิ กูฏปาสมฺหา ลุทฺทโก
ภณํ กณฺณสุขํ วาจํ หทยงฺคํ หทยสฺสิตํ
สุภาสิตาหิ วาจาหิ จิตฺตโก มํ อโมจยิ
ภณํ กณฺณสุขํ วาจํ หทยงฺคํ หทยสฺสิตํ



สุภาสิตาหิ วาจาหิ สุตนา มํ อโมจยิ
สุตฺวา กณฺณสุขํ วาจํ หทยงฺคํ หทยสฺสิตํ
สุภาสิตานิ สุตฺวาน ลุทฺทโก มํ อโมจยิ
เอวํ อานนฺทิโต โหตุ สห ทาเรหิ ลุทฺทโก
ยถา มยชฺช นนฺทาม ทิสฺวา โรหนมาคตํ
นนุ ตฺวํ อวจ ลุทฺท มิคจมฺมานิ อาหรึ
อถ เกน นุ วณฺเณน มิคจมฺมานิ นาหริ
อาคมญฺเจว หตฺถตฺถํ กูฏปาสญฺจ โส มิโค
อพชฺฌิ ตํ มิคราชํ ตญฺจ มุตฺตา อุปาสเร
ตสฺส เม อหุ สํเวโค อพฺภูโต โลมหํสโน
อิมญฺจาหํ มิคํ หญฺเญ อชฺช หิสฺสามิ ชีวิตํ
กีทิสา เต มิคา ลุทฺท กีทิสา ธมฺมิกา มิคา
กถํวณฺณา กถํสีลา พาฬฺหํ โข เน ปสํสสิ
โอทาตสิงฺคา สุจิวาลา ชาตรูปตจูปมา
ปาทา โลหิตกา เตสํ อญฺชิตกฺขา มโนรมา
เอทิสา เต มิคา เทว เอทิสา ธมฺมิกา มิคา
มาตาเปติภรา เทว น เต โส อภิหารยึ
ทมฺมิ นิกฺขสตํ ลุทฺท ถูลญฺจ มณิกุณฺฑลํ
จตุรสฺสญฺจ ปลฺลงฺกํ อุมฺมาปุปฺผสิรินฺนิภํ




เทฺว จ สาทิสิโย ภริยา อุสภญฺจ ควํสตํ
ธมฺเมน รชฺชํ กาเรสฺสํ พหุกาโร เมส ลุทฺทก
กสิวณิชฺชา อิณทานํ อุญฺฉาจริยา จ ลุทฺทก
เอเตน ทารํ โปเสหิ มา ปาปํ อกรี ปุนาติ
โรหนมิคชาตกํ ปญฺจมํ

หํสชาตกํ
เอเต หํสา ปกฺกมนฺติ วงฺกงฺคา ภยเมริตา
หริตฺตจ เหมวณฺณ กามํ สุมุข ปกฺกม
โอหาย มํ ญาติคณา เอกํ ปาสวสํ คตํ
อนเปกฺขมานา คจฺฉนฺติ กึ เอโก อวหิยฺยสิ
ปเตว ปตตํ เสฏฺฐ นตฺถิ พนฺเธ สหายกา
มา อนีฆาย หาเปสิ กามํ สุมุข ปกฺกม
นาหํ ทุกฺขปเรโตติ ธตรฏฺฐ ตุวํ ชเห
ชีวิตํ มรณํ วา เม ตยา สทฺธึ ภวิสฺสติ
เอตทริยสฺส กลฺยาณํ ยํ ตฺวํ สุมุข ภาสสิ
ตญฺจ วีมํสมานาหํ ปตเต ตํ อวสฺสชึ
อปเทน ปทํ ยาติ อนฺตลิกฺขจโร ทิโช
อารา ปาสํ น พุชฺฌิ ตฺวํ หํสานํ ปวรุตฺตม
ยทา ปราภโว โหติ โปโส ชีวิตสงฺขเย




อถ ชาลญฺจ ปาสญฺจ อาสชฺชาปิ น พุชฺฌติ
เอเต หํสา ปกฺกมนฺติ วงฺกงฺคา ภยเมริตา
หริตฺตจ เหมวณฺณ ตฺวญฺเญว อวหิยฺยสิ
เอเต ภุตฺวา จ ปิตฺวา จ ปกฺกมนฺติ วิหงฺคมา
อนเปกฺขมานา วงฺกงฺคา ตฺวญฺเจเวโก อุปาสสิ
กึ นุ ตายํ ทิโช โหติ มุตฺโต พนฺธํ อุปาสสิ
โอหาย สกุณา ยนฺติ กึ เอโก อวหิยฺยสิ
ราชา เม โส ทิโช มิตฺโต สขา ปาณสโม จ เม
เนว นํ วิชหิสฺสามิ ยาว กาลสฺส ปริยายํ
โย จ ตฺวํ สขิโน เหตุ ปาณํ จชิตุมิจฺฉสิ
โส เต สหายํ มุญฺจามิ โหตุ ราชา ตวานุโค
เอวํ ลุทฺทก นนฺทสฺสุ สห สพฺเพหิ ญาติภิ
ยถาหมชฺช นนฺทามิ ทิสฺวา มุตฺตํ ทิชาธิปํ
กจฺจิ นุ โภโต กุสลํ กจฺจิ โภโต อนามยํ
กจฺจิ รฏฺฐมิทํ ผีตํ ธมฺเมน อนุสาสสิ
กุสลญฺเจว เม หํส อโถ หํส อนามยํ
อโถ รฏฺฐมิทํ ผีตํ ธมฺเมน อนุสาสหํ
กจฺจิ โภโต อมจฺเจสุ โทโส โกจิ น วิชฺชติ
กจฺจิ อารา อมิตฺตา เต ฉายา ทกฺขิณโตริว
อโถปิ เม อมจฺเจสุ โทโส โกจิ น วิชฺชติ



อโถ อารา อมิตฺตา เม ฉายา ทกฺขิณโตริว
กจฺจิ เต สาทิสี ภริยา อสฺสวา ปิยภาณินี
ปุตฺตรูปยสูเปตา ตว ฉนฺทวสานุคา
อโถ เม สาทิสี ภริยา อสฺสวา ปิยภาณินี
ปุตฺตรูปยสูเปตา มม ฉนฺทวสานุคา
กจฺจิ เต พหโว ปุตฺตา สุชาตา รฏฺฐวฑฺฒน
ปญฺญาชเวน สมฺปนฺนา สมฺโมทนฺติ ตโต ตโต
สตํ เอโก จ เม ปุตฺตา ธตรฏฺฐ มยา สุตา
เตสํ ตฺวํ กิจฺจมกฺขาหิ นาวรุชฺฌนฺติ เต วโจ
อุปปนฺโนปิ เจ โหติ ชาติยา วินเยน วา
อถ ปจฺฉา กุรุเต โยคํ กิจฺเจ อาวาสุ สีทติ
ตสฺส สํหีรปญฺญสฺส วิวโร ชายเต มหา
รตฺติมนฺโธว รูปานิ ถูลานิ มนุปสฺสติ
อสาเร สารโยคญฺญู มตึ นเตฺวว วินฺทติ
สรโภว คิริทุคฺคสฺมึ อนฺตราเยว สีทติ
หีนชจฺโจปิ เจ โหติ อุฏฺฐาตา ธิติมา นโร
อาจารสีลสมฺปนฺโน นิเส อคฺคีว ภาสติ
เอตํ เว อุปมํ กตฺวา ปุตฺเต วิชฺชาสุ ฐาปย
สํวิรูเฬฺหถ เมธาวี เขตฺเต พีชํว วุฏฺฐิยาติ
หํสชาตกํ ฉฏฺฐํ



สตฺติคุมฺพชาตกํ
มิคลุทฺโท มหาราชา ปญฺจาลานํ รเถสโก
นิกฺขนฺโต สห เสนาย โอคโณ วนมาคมา
ตตฺถทฺทส อรญฺญสฺมึ ตกฺกรานํ กุฏึ กตํ
ตสฺมา กุฏิยา นิกฺขมฺม สุโว ลุทฺทานิ ภาสติ
สมฺปนฺนวาหโน โปโส ยุวา สมฺมฏฺฐกุณฺฑลี
โสภติ โลหิตุณฺหีโส ทิวา สุริโยว ภาสติ
มชฺฌนฺติเก สมฺปติเก สุตฺโต ราชา สสารถิ
หนฺทสฺสาภรณํ สพฺพํ คณฺหาม สหสา มยํ
นิสฺสิเวปิ รโหทานิ สุตฺโต ราชา สสารถิ
อาทาย วตฺถํ มณิกุณฺฑลญฺจ
หนฺตฺวาน สาขาหิ อวตฺถราม
กินฺนุ อุมฺมตฺตรูโปว สตฺติคุมฺพ ปภาสสิ
ทุราสทา หิ ราชาโน อคฺคิ ปชฺชลิโต ยถา
อถ ตฺวํ ปติโกลุมฺพ มตฺโต ถุลฺลานิ คชฺชสิ
มาตริ มยฺห นคฺคาย กึ นุ ตฺวํ วิชิคุจฺฉเส
อุฏฺเฐหิ สมฺม ตรมาโน รถํ โยเชหิ สารถิ
สกุโณ เม น รุจฺจติ อญฺญํ คจฺฉาม อสฺสมํ
ยุตฺโต รโถ มหาราช ยุตฺโต จ พลวาหโน
อธิติฏฺฐ มหาราช อญฺญํ คจฺฉาม อสฺสมํ




โกนุเมว คตา สพฺเพ เย อสฺมึ ปริจารกา
เอส คจฺฉติ ปญฺจาโล มุตฺโต เตสํ อทสฺสนา
โกทณฺฑกานิ คณฺหถ สตฺติโย โตมรานิ จ
เอส คจฺฉติ ปญฺจาโล มา โว มุญฺจิตฺถ ชีวิตํ
อถาปโร ปฏินนฺทิตฺถ สุโว โลหิตตุณฺฑิโก
สฺวาคตนฺเต มหาราช อโถ เต อทุราคตํ
อิสฺสโรสิ อนุปฺปตฺโต ยํ อิธตฺถิ ปเวทย
ติณฺฑุกานิ ปิยาลานิ มธุเก กาสุมาริโย
ผลานิ ขุทฺทกปฺปานิ ภุญฺช ราช วรํ วรํ
อิทํปิ ปานิยํ สีตํ อาภตํ คิริคพฺภรา
ตโต ปิว มหาราช สเจ ตฺวํ อภิกงฺขสิ
อรญฺญํ อุญฺฉาย คตา เย อสฺมึ ปริจารกา
สยํ อุฏฺฐาย คณฺหโวฺห หตฺถา เม นตฺถิ ทาตเว
ภทฺทโก วตายํ ปกฺขี ทิโช ปรมธมฺมิโก
อเถโส อิตโร ปกฺขี สุโว ลุทฺทานิ ภาสติ
เอตํ หนถ พนฺธถ มา โว มุญฺจิตฺถ ชีวิตํ
อิจฺเจวํ วิลปนฺตสฺส โสตฺถี ปตฺโตสฺมิ อสฺสมํ
ภาตโรสฺม มหาราช โสทริยา เอกมาตุกา
เอกรุกฺขสฺมิ สํวฑฺฒา นานาเขตฺตคตา อุโภ
สตฺติคุมฺโพ จ โจรานํ อหญฺจ อิสินํ อิธ



อสตํ โส สตํ อหํ เตน ธมฺเมน โน วินา
ยตฺถ วโธ จ พนฺโธ จ นิกติ วญฺจนานิ จ
อาโลปา สหสาการา ตานิ โส ตตฺถ สิกฺขติ
อิธ สจฺจญฺจ ธมฺโม จ อหึสา สํยโม ทโม
อาสนูทกทายีนํ องฺเก วฑฺโฒสฺมิ ภารต
ยํ ยํ หิ ราช ภชติ สนฺตํ วา ยทิ วา อสํ
สีลวนฺตํ วิสีลํ วา วสํ ตสฺเสว คจฺฉติ
ยาทิสํ กุรุเต มิตฺตํ ยาทิสญฺจูปเสวต
โสปิ ตาทิสโก โหติ สหวาโสปิ ตาทิโส
เสวมาโน เสวมานํ สมฺผุฏฺโฐ สมฺผุสํ ปรํ
สโร ทุฏฺโฐ กลาปํว อลิตฺตมุปลิมฺปติ
อุปลิมฺปภยา ธีโร เนว ปาปสขา สิยา
ปูติมจฺฉํ กุสคฺเคน โย นโร อุปนยฺหติ
กุสาปิ ปูติ วายนฺติ เอวํ พาลูปเสวนา
ตครํว ปลาเสน โย นโร อุปนยฺหติ
ปตฺตาปิ สุรภี วายนฺติ เอวํ ธีรูปเสวนา
ตสฺมา ปลาสปุฏสฺเสว ญตฺวา สมฺปากมตฺตโน
อสนฺเต นูปเสเวยฺย สนฺเต เสเวยฺย ปณฺฑิโต
อสนฺโต นิรยํ เนนฺติ สนฺโต ปาเปนฺติ สุคฺคตินฺติ
สตฺติคุมฺพชาตกํ สตฺตมํ




ภลฺลาติยชาตกํ
ภลฺลาติโย นาม อโหสิ ราชา
รฏฺฐํ ปหาย มิควํ อจาริโส
อคมา คิริวรํ คนฺธมาทนํ
สุปุปฺผิตํ กึปุริสานุจิณฺณํ
สาลูรสงฺฆญฺจ นิเสธยิตฺวา
ธนุกลาปญฺจ โส นิกฺขิปิตฺวา
อุปาคมิ วจนํ วตฺตุกาโม
ยตฺถฏฺฐิตา กึปุริสา อเหสุํ
หิมจฺจเย เหมวตาย ตีเร
กิมิธฏฺฐิตา มนฺตยโวฺห อภิณฺหํ
ปุจฺฉามิ โว มานุสเทหวณฺเณ
กถํ โว ชานนฺติ มนุสฺสโลเก
มลฺลคิรึ ปณฺฑรกํ ติกูฏํ
สีโตทกา อนุวิจราม นชฺโช
มิคา มนุสฺสาว นิภาสวณฺณา
ชานนฺติ โน กึปุริสาติ ลุทฺท
สุกิจฺฉรูปํ ปริเทวยโวฺห
อาลิงฺคิโต จาสิ ปิโย ปิยาย
ปุจฺฉามิ โว มานุสเทหวณฺเณ



กิมิธ วเน โรทถ อปฺปตีตา
สุกิจฺฉรูปํ ปริเทวยโวฺห
อาลิงฺคิโต จาสิ ปิโย ปิยาย
ปุจฺฉามิ โว มานุสเทหวณฺเณ
กิมิธ วเน วิลปถ อปฺปตีตา
สุกิจฺฉรูปํ ปริเทวยโวฺห
อาลิงฺคิโต จาสิ ปิโย ปิยาย
ปุจฺฉามิ โว มานุสเทหวณฺเณ
กิมิธ วเน โสจถ อปฺปตีตา
มเยกรตฺตํ วิปฺปวสิมฺห ลุทฺท
อกามกา อญฺญมญฺญํ สรนฺตา
ตเมกรตฺตํ อนุตปฺปมานา
โสจาม สา รตฺติ ปุน น เหสฺสติ
ยเมกรตฺตํ อนุตปฺปเถตํ
ธนํว นฏฺฐํ ปิตรญฺจ เปตํ
ปุจฺฉามิ โว มานุสเทหวณฺเณ
กถํ วินาวาสมกปฺปยิตฺถ
ยมิมํ นทึ ปสฺสสิ สีฆโสตํ
นานาทุมจฺฉาทน เสลกูลํ
ตํ เม ปิโย อุตฺตริ วสฺสกาเล



มมญฺจ มญฺเญ อนุพนฺธตีติ
อหญฺจ องฺโกลกโมจินามิ
อธิมุตฺตกํ สตฺตลิโยธิกญฺจ
ปิโย จ เม เหหิติ มาลภารี
อหญฺจ นํ มาลินิ อชฺฌุเปสฺสํ
อหญฺจิทํ กุรวกํ โอจินามิ
อุทฺทาลกา ปาตลิ สินฺธุวาริตา
ปิโย จ เม เหหิติ มาลภารี
อหญฺจ นํ มาลินิ อชฺฌุเปสฺสํ
อหญฺจ สาลสฺส สุปุปฺผิตสฺส
โอเจยฺย ปุปฺผานิ กโรมิ มาลํ
ปิโย จ เม เหหิติ มาลภารี
อหญฺจ นํ มาลินิ อชฺฌุเปสฺสํ
อหญฺจ สาลสฺส สุปุปฺผิตสฺส
โอเจยฺย ปุปฺผานิ กโรมิ ภารํ
อิทญฺจ โน เหหิติ สนฺถรตฺถํ
ยตฺถชฺชิมํ วิหริสฺสาม รตฺตึ
อหญฺจ โข อคฺคลุ จนฺทนญฺจ
สิลาย ปึสามิ ปมตฺตรูปา
ปิโย จ เม เหหิติ โรสิตงฺโค




อหญฺจ นํ โรสิตา อชฺฌุเปสฺสํ
อถาคมา สลิลํ สีฆโสตํ
นุทํ สาเล สลเล กณฺณิกาเร
อาปูรเถ เตน มุหุตฺตเกน
สายํ นที อาสิ มยา สุทุตฺตรา
อุโภสุ ตีเรสุ มยํ ตทา ฐิตา
สมฺปสฺสนฺตา อุภโย อญฺญมญฺญํ
สกึปิ โรทาม สกึ หสาม
กิจฺเฉน โน อคมา สมฺพรี สา
ปาโต จ โข อุคฺคเต สุริยมฺหิ
จตุกฺกํ นทึ อุตฺตริยาน ลุทฺท
อาลิงฺคิยา อญฺญมญฺญํ มยํ อุโภ
สกึปิ โรทาม สกึ หสาม
ตีหูนกํ สตฺต สตานิ ลุทฺท
ยมิธ มยํ วิปฺปวสิมฺห ปุพฺเพ
วสฺเสกิมํ ชีวิตํ ภูมิปาล
โกนีธ กนฺตาย วินา วเสยฺย
อายุญฺจ โว กีวตโก นุ สมฺม
สเจปิ ชานาถ วเทถ อายุํ
อนุสฺสวา วุฑฺฒโต อาคมา วา



อกฺขาถ เม ตํ อวิกมฺปมานา
อายุญฺจ โน วสฺสสหสฺส ลุทฺท
น จนฺตรา ปาปโก อตฺถิ โรโค
อปฺปํว ทุกฺขํ สุขเมว ภิยฺโย
อวีตราคา วิชหาม ชีวิตํ
อิทญฺจ สุตฺวาน อมานุสานํ
ภลฺลาติโย อิตฺตรํ ชีวิตนฺติ
นิวตฺตถ น มิควํ อจริ
อทาสิ ทานานิ อภุญฺชิ โภเค
อิทญฺจ สุตฺวาน อมานุสานํ
สมฺโมทถ มา กลหํ อกตฺถ
มา โว ตปฺปิ อตฺตกมฺมาปราโธ
ยถาปิ เต กึปุริเสกรตฺตํ
อิทญฺจ สุตฺวาน อมานุสานํ
สมฺโมทถ มา วิวาทํ อกตฺถ
มา โว ตปฺปิ อตฺตกมฺมาปราโธ
ยถาปิ เต กึปุริเสกรตฺตํ
วิวิธ อธิมนา สุโณมหํ
วจนปถํ วต อตฺถสญฺหิตํ
มุญฺจํ คิรํ นุทเสว เม ทรํ



สมณ สุขาวห ชีว เม จิรนฺติ
ภลฺลาติยชาตกํ อฏฺฐมํ

โสมนสฺสชาตกํ
โก ตํ หึสติ เหเฐติ
กึ ทุมฺมโน โสจสิ อปฺปตีโต
กสฺสชฺช มาตาปิตโร รุทนฺตุ
กฺวชฺช เสตุ นิหโต ปฐพฺยา
ตุฏฺโฐสฺมิ เทว ตว ทสฺสเนน
จิรสฺสํ ปสฺสามิ ตํ ภูมิปาล
อหึสโก เรณุมนุปวิสฺส
ปุตฺเตน เต เหฐยิโตสฺมิ เทว
อายนฺตุ โทวาริกา ขคฺคพนฺธา
กาสาวิยา ยนฺตุ อนฺเตปุรนฺตํ
หนฺตฺวาน ตํ โสมนสฺสํ กุมารํ
เฉตฺวาน สีสํ วรมาหรนฺตุ
เปสิตา ราชิโน ทูตา กุมารํ เอตทพฺรวว
อิสฺสเรน วิติณฺโณสิ วธํ ปตฺโตสิ ขตฺติย
ส ราชปุตฺโต ปริเทวยนฺโต
ทสงฺคุลึ อญฺชลึ ปคฺคเหตฺวา


อหํปิ อิจฺฉามิ ชนินฺท ทฏฺฐุํ
ชีวํ มํ เนตฺวา ปฏิทสฺสเยถ
ตสฺส ตํ วจนํ สุตฺวา รญฺโญ ปุตฺตํ อทสฺสยุํ
ปุตฺโต จ ปิตรํ ทิสฺวา ทูรโตวชฺฌภาสถ
อาคจฺฉฉ โทวาริกา ขคฺคพนฺธา
กาสาวิยา หนฺตุํ มมํ ชนินฺท
อกฺขาหิ เม ปุจฺฉิโต เอตมตฺถํ
อปราโธ โกนีธ มมชฺช อตฺถิ
สายญฺจ ปาโต อุทกํ สชาติ
อคฺคึ สทา ปริจรตปฺปมตฺโต
ตํ ตาทิสํ สํยตํ พฺรหฺมจารึ
ตสฺมา ตุวํ พฺรูสิ คหปฺปตีติ
ตาลา จ มูลา จ ผลา จ เทว
ปริคฺคหา วิวิธา สนฺติมสฺส
เต รกฺขติ โคปยตปฺปมตฺโต
ตสฺมา อหํ พฺรูมิ คหปฺปตีติ
สจฺจํ โข เอตํ วทสิ กุมาร
ปริคฺคหา วิวิธา สนฺติมสฺส
เต รกฺขติ โคปยตปฺปมตฺโต



พฺราหฺมโณ คหปติ เตน โหติ
สุณนฺตุ มยฺหํ ปริสา สมาคตา
สเนคมา ชานปทา จ สพฺเพ
พาลายํ พาลสฺส วโจ นิสมฺม
อเหตุนา ฆาตยเต มํ ชนินฺโท
ทฬฺหสฺมิ มูเล วิสเต วิรูฬฺเห
ทุนฺนิกฺขโย เวฬุ ปสาขชาโต
วนฺทามิ ปาทานิ ตว ชนินฺท
อนุชาน มํ ปพฺพชิสฺสามิ เทว
ภุญฺชสฺสุ โภเค วิปุเล กุมาร
สพฺพญฺจ เต อิสฺสริยํ ททามิ
อชฺเชว ตฺวํ กุรูนํ โหหิ ราชา
มา ปพฺพชิ ปพฺพชฺชา หิ ทุกฺขา
กินฺนูธ เทว ตวมตฺถิ โภคา
ปุพฺเพวหํ เทวโลเก รมิสฺสํ
รูเปหิ สทฺเทหิ อโถ รเสหิ
คนฺเธหิ ผสฺเสหิ มโนรเมหิ
ภุตฺตา จ เม โภคา ติทิวสฺมึ เทว
ปริวาริโต อจฺฉราสํ คเณน
ตุวญฺจ พาลํ ปรเนยฺยํ วิทิตฺวา



น ตาทิเส ราชกุเล วเสยฺยํ
สจาหํ พาโล ปรเนยฺโย อสฺมิ
เอกาปราธํ ขม ปุตฺต มยฺหํ
ปุนปิ เจ เอทิสกํ ภเวยฺย
ยถามตึ โสมนสฺส กโรหิ
อนิสมฺม กตํ กมฺมํ อนวตฺถาย จินฺติตํ
เภสชฺชสฺเสว เวภงฺโค วิปาโก โหติ ปาปโก
นิสมฺม จ กตํ กมฺมํ สมฺมาวตฺถาย จินฺติตํ
เภสชฺชสฺเสว สมฺปตฺติ วิปาโก โหติ ภทฺรโก
อลโส คิหี กามโภคี น สาธุ
อสญฺญโต ปพฺพชิโต น สาธุ
ราชา น สาธุ อนิสมฺมการี
โย ปณฺฑิโต โกธโน ตํ น สาธุ
นิสมฺม ขตฺติโย กยิรา นานิสมฺม ทิสมฺปติ
นิสมฺมการิโน ราช ยโส กิตฺติ จ วฑฺฒติ
นิสมฺม ทณฺฑํ ปณเยยฺย อิสฺสโร
เวคา กตํ ตปฺปติ ภูมิปาล
สมฺมาปณิธี จ นรสฺส อตฺถา
อนานุตปฺปา เต ภวนฺติ ปจฺฉา
อนานุตปฺปานิ หิ เย กโรนฺติ


วิภชฺช กมฺมายตนานิ โลเก
วิญฺญูปสตฺถานิ สุขุทฺรยานิ
ภวนฺติ พุทฺธานุมตานิ ตานิ
อาคจฺฉฉ โทวาริกา ขคฺคพนฺธา
กาสาวิยา หนฺตุํ มมํ ชนินฺท
มาตุ จ องฺกสฺมิมหํ นิสินฺโน
อากฑฺฒิโต สหสา เตหิ เทว
กฏุกํ หิ สมฺพาธํ สุกิจฺฉํ ปตฺโต
มธุรํ ปิยํ ชีวิตํ ลทฺธํ ราช
กิจฺเฉนาหํ อชฺช วธาย มุตฺโต
ปพฺพชฺชเมวาภิมโนหมสฺมิ
ปุตฺโต ตวายํ ตรุโณ สุธมฺเม
อนุกมฺปโก โสมนสฺโส กุมาโร
ตํ ยาจมาโน น ลภามิ สฺวชฺช
อรหสิ นํ ยาจิตเว ตุวมฺปิ
รมสฺสุ ภิกฺขาจริยาย ปุตฺต
นิสมฺม ธมฺเมสุ ปริพฺพชสฺสุ
สพฺเพสุ ภูเตสุ นิธาย ทณฺฑํ
อนินฺทิโต พฺรหฺมมุเปหิ ฐานํ
อจฺฉริยรูปํ วต ยาทิสญฺจ




ทุกฺขิตํ มํ ทุกฺขาปยเส สุธมฺเม
ยาจสฺสุ ปุตฺตํ อิติ วุจฺจมานา
ภิยฺโยว อุสฺสาหยเส กุมารํ
เย วิปฺปมุตฺตา อนวชฺชโภชิโน
ปรินิพฺพุตา โลกมิมํ จรนฺติ
ตมริยมคฺคํ ปฏิปชฺชมานํ
น อุสฺสเห วารยิตุํ กุมารํ
อทฺธา หเว เสวิตพฺพา สปญฺญา
พหุสฺสุตา เย พหุฐานจินฺติโน
เยสายํ สุตฺวาน สุภาสิตานิ
อปฺโปสฺสุกฺกา วีตโสกา สุธมฺมาติ
โสมนสฺสชาตกํ นวมํ

จมฺเปยฺยชาตกํ
กา นุ วิชฺชุริวาภาสิ โอสธี วิย ตารกา
เทวตา นุสิ คนฺธพฺพี น ตํ มญฺญามิ มานุสี
นมฺหิ เทวี น คนฺธพฺพี น มหาราช มานุสี
นาคกญฺญาสฺมิ ภทฺทนฺเต อตฺเถนมฺหิ อิธาคตา
วิพฺภนฺตจิตฺตา กุปิตินฺทฺริยาสิ
เนตฺเตหิ เต วาริคณา สวนฺติ



กินฺเต นฏฺฐํ กึ ปน ปตฺถยานา
อิธาคตา นาริ ตทิงฺฆ พฺรูหิ
ยมุคฺคเตโช อุรโคติ จาหุ
นาโคติ นํ อาหุ ชโน ชนินฺท
ตมคฺคหี ปุริโส ชีวิกตฺโถ
ตํ พนฺธนา มุญฺจ ปตี มเมโส
กถนฺวยํ พลวิริยูปปนฺโน
หตฺถตฺถมาคจฺฉิ วนิพฺพกสฺส
อกฺขาหิ เม นาคกญฺเญ ตมตฺถํ
กตํ วิชาเนมุ คหีตนาคํ
นครํปิ นาโค ภสฺมํ กเรยฺย
ตถาหิ โส พลวิริยูปปนฺโน
ธมฺมญฺจ นาโค อปจายมาโน
ตสฺมา ปรกฺกมฺม ตโป กโรติ
จาตุทฺทสึ ปณฺณรสึ จ ราช
จตุปฺปเถ สมฺมติ นาคราชา
ตมคฺคหี ปุริโส ชีวิกตฺโถ
ตํ พนฺธนา มุญฺจ ปตี มเมโส
โสฬสิตฺถีสหสฺสานิ อามุตฺตมณิกุณฺฑลา
วาริเคหสยา นารี ตาปิ ตํ สรณํ คตา



ธมฺเมน โมเจหิ อสาหเสน
คาเมน นิกฺเขน ควํ สเตน
โอสฺสฏฺฐกาโย อุรโค จราตุ
ปุญฺญตฺถิโก มุญฺจตุ พนฺธนสฺมา
ธมฺเมน โมเจมิ อสาหเสน
คาเมน นิกฺเขน ควํ สเตน
โอสฺสฏฺฐกาโย อุรโค จราตุ
ปุญฺญตฺถิโก มุญฺจตุ พนฺธนสฺมา
ทมฺมิ นิกฺขสตํ ลุทฺท ถูลญฺจ มณิกุณฺฑลํ
จตุรสฺสญฺจ ปลฺลงฺกํ อุมฺมารปุปฺผสนฺนิภํ
เทฺว จ สาทิสิโย ภริยา อุสภญฺจ ควํ สตํ
โอสฺสฏฺฐกาโย อุรโค จราตุ
ปุญฺญตฺถิโก มุญฺจตุ พนฺธนสฺมา
วินาปิ ทานา ตว วจนํ ชนินฺท
มุญฺเจมุ นํ อุรคํ พนฺธนสฺมา
โอสฺสฏฺฐกาโย อุรโค จราตุ
ปุญฺญตฺถิโก มุญฺจตุ พนฺธนสฺมา
มุตฺโต จมฺเปยฺยโก นาโค ราชานํ เอตทพฺรวิ
นโม เต กาสิราชตฺถุ นโม เต กาสิวฑฺฒน
อญฺชลึ เต ปคฺคณฺหามิ ปสฺเสยฺยํ เม นิเวสนํ


อทฺธา หิ ทุพฺพิสฺสสเมตมาหุ
ยํ มานุโส วิสฺสเส อมานุสมฺหิ
สเจ จ มํ ยาจสิ เอตมตฺถํ
ทกฺเขมุ เต นาค นิเวสนานิ
สเจปิ วาโต คิริมาวเหยฺย
จนฺโท จ สุริโย จ ฉมา ปเตยฺยุํ
สพฺพา จ นชฺโช ปฏิโสตํ วเชยฺยุํ
น เตฺววหํ ราช มุสา ภเณยฺยํ
นภํ ผเลยฺย อุทธิ วิสุสฺเส
สํวตฺเตยฺย ภูตธรา วสุนฺธรา
สิลุจฺจโย เมรุ สมูลมุพฺพเห
น เตฺววหํ ราช มุสา ภเณยฺยํ
อทฺธา หิ ทุพฺพิสฺสสเมตมาหุ
ยํ มานุโส วิสฺสเส อมานุสมฺหิ
สเจ จ มํ ยาจสิ เอตมตฺถํ
ทกฺเขมุ เต นาค นิเวสนานิ
ตุเมฺห โขตฺถ โฆรวิสา อุฬารา
มหาเตชา ขิปฺปโกปี จ โหถ
มม การณา พนฺธนสฺมา ปมุตฺโต
อรหสิ โน ชานิตเว กตานิ



โส ปจฺจตํ นิรเย โฆรรูเป
มา กายิกํ สาตมลตฺถ กิญฺจิ
เปฬาย พนฺโธ มรณํ อุเปตุ
โย ตาทิสํ กมฺมกตํ น ชาเน
สจฺจปฺปฏิญฺญา ตวเมส โหตุ
อกฺโกธโน โหหิ อนูปนาหี
สพฺพญฺจ เต นาคกุลํ สุปณฺณา
อคฺคึว คิมฺหาสุ วิวชฺชยนฺตุ
อนุกมฺปสิ นาคกุลํ ชนินฺท
มาตา ยถา สุปฺปิยเมกปุตฺตํ
อหญฺจ เต นาคกุเลน สทฺธึ
กาหามิ เวยฺยาวฏิกํ อุฬารํ
โยเชนฺตุ เว ราชรเถ สุจิตฺเต
กมฺโพชเก อสฺสตเร สุทนฺเต
นาเค จ โยเชนฺตุ สุวณฺณกปฺปเน
ทกฺเขมุ นาคสฺส นิเวสนานิ
เภรี มุทิงฺคา ปณวา จ สงฺขา
อาวชฺชยึสุ อุคฺคเสนรญฺโญ
ปายาสิ ราชา พหุ โสภมาโน
ปุรกฺขโต นาริคณสฺส มชฺเฌ



สุวณฺณจิตฺตกํ ภูมึ อทฺทกฺขิ กาสิวฑฺฒโน
โสวณฺณมเย จ ปาสาเท เวฬุริยผลกตฺถเต
ส ราชา ปาวิสิ พฺยมฺหํ จมฺเปยฺยสฺส นิเวสนํ
อาทิจฺจวณฺณสนฺนิภํ กํสวิชฺชุปภสฺสรํ
นานารุกฺเขหิ สญฺฉนฺนํ นานาคนฺธสมีริตํ
โส ปาเวกฺขิ กาสิราชา จมฺเปยฺยสฺส นิเวสนํ
ปวิฏฺฐสฺมึ กาสิรญฺเญ จมฺเปยฺยสฺส นิเวสเน
ทิพฺพา ตุริยา ปวชฺชึสุ นาคกญฺญา จ นจฺจิสุํ
ตํ นาคกญฺญา จริตํ คเณน
อนฺวารุหิ กาสิราชา ปสนฺโน
นิสีทิ โสวณฺณมยมฺหิ ปีเฐ
สาปสฺสเย จนฺทนสารลิตฺเต
โส ตตฺถ ภุตฺวา จ อโถ รมิตฺวา
จมฺเปยฺยกํ กาสิราชา อโวจ
วิมานเสฏฺฐานิ อิมานิ ตุยฺหํ
อาทิจฺจวณฺณานิ ปภสฺสรานิ
เนตาทิสํ อตฺถิ มนุสฺสโลเก
กิมตฺถิยํ นาค ตโป กโรสิ
ตา กมฺพุกายูรธรา สุวตฺถา
วฏฺฏงฺคุลี ตมฺพตลูปปนฺนา



ปคฺคยฺห ปาเยนฺติ อโนมวณฺณา
เนตาทิสํ อตฺถิ มนุสฺสโลเก
กิมตฺถิยํ นาค ตโป กโรสิ
นชฺโช จ เตมา ปุถุโลมมจฺฉา
อาทาสกุนฺตาภิรุทา สุติตฺถา
เนตาทิสํ อตฺถิ มนุสฺสโลเก
กิมตฺถิยํ นาค ตโป กโรสิ
โกญฺจา มยูรา ทิวิยา จ หํสา
วคฺคุสฺสรา โกกิลา สมฺปตนฺติ
เนตาทิสํ อตฺถิ มนุสฺสโลเก
กิมตฺถิยํ นาค ตโป กโรสิ
อมฺพา จ สาลา ติลกา จ ชมฺพุโย
อุทฺทาลกา ปาฏลิโย จ ผุลฺลา
เนตาทิสํ อตฺถิ มนุสฺสโลเก
กิมตฺถิยํ นาค ตโป กโรสิ
อิมา จ เต โปกฺขรญฺญา สมนฺตโต
ทิพฺยา จ คนฺธา สตตํ สมฺปวายนฺติ
เนตาทิสํ อตฺถิ มนุสฺสโลเก
กิมตฺถิยํ นาค ตโป กโรสิ
น ปุตฺตเหตุ น ธนสฺส เหตุ


น อายุโน จาปิ ชนินฺท เหตุ
มนุสฺสโยนึ อภิปตฺถยาโน
ตสฺมา ปรกฺกมฺม ตโป กโรมิ
ตฺวํ โลหิตกฺโข วิหตนฺตรํโส
อลงฺกโต กปฺปิตเกสมสฺสุ
สุโรสิโต โลหิตจนฺทเนน
คนฺธพฺพราชาว ทิสา ปภาสสิ
เทวิทฺธิปตฺโตสิ มหานุภาโว
สพฺเพหิ กาเมหิ สมงฺคิภูโต
ปุจฺฉามิ ตํ นาคราเชตมตฺถํ
เสยฺโย อิโต เกน มนุสฺสโลโก
ชนินฺท นาญฺญตฺร มนุสฺสโลกา
สุทฺธี ว สํวิชฺชติ สํยโม วา
อหญฺจ ลทฺธาน มนุสฺสโยนึ
กามามิ ชาติมรณสฺส อนฺตํ
อทฺธา หเว เสวิตพฺพา สปญฺญา
พหุสฺสุตา เย พหุฐานจินฺติโน
นาริโย จ ทิสฺวาน ตุวญฺจ นาค
กาหามิ ปุญฺญานิ อนปฺปกานิ
อทฺธา หเว เสวิตพฺพา สปญฺญา


พหุสฺสุตา เย พหุฐานจินฺติโน
นาริโย จ ทิสฺวาน มมญฺจ ราช
กโรหิ ปุญฺญานิ อนปฺปกานิ
อิทญฺจ เม ชาตรูปํ ปหูตํ
ราสิ สุวณฺณสฺส จ ตาลมตฺตา
อิโต หริตฺวา โสวณฺณฆรานิ การย
รูปิยสฺส จ ปาการํ กโรนฺตุ
มุตฺตานญฺจ วาหสหสฺสานิ ปญฺจ
เวฬุริยมิสฺสานิ อิโต หริตฺวา
อนฺเตปุเร ภูมิยํ สนฺถรนฺตุ
นิกฺกทฺทมา เหหิติ นีรชา จ
เอตาทิสํ อาวส ราชเสฏฺฐ
วิมานเสฏฺฐํ พหุ โสภมานํ
พาราณสึ นครํ อิทฺธํ ผีตํ
รชฺชญฺจ กาเรหิ อโนมปญฺญาติ
จมฺเปยฺยชาตกํ ทสมํ

มหาปโลภนชาตกํ
พฺรหฺมโลกา จวิตฺวาน เทวปุตฺโต มหิทฺธิโก
รญฺโญ ปุตฺโต อุทปาทิ สพฺพกามสมิทฺธิสุ



กามา วา กามสญฺญา วา พฺรหฺมโลเก น วิชฺชติ
สฺวาสฺสุ ตาเยว สญฺญาย กาเมหิ วิชิคุจฺฉถ
ตสฺส จนฺเตปุเร อาสิ ฌานาคารํ สุมาปิตํ
โส ตตฺถ ปฏิสลฺลีโน เอโก รหสิ ฌายถ
ส ราชา ปริเทเวสิ ปุตฺตโสเกน อฏฺฏิโต
เอกปุตฺโต จยํ มยฺหํ น จ กามานิ ภุญฺชติ
โก นุ เขฺวตฺถ อุปาโย โส โก วา ชานาติ กิญฺจนํ
โย เม ปุตฺตํ ปโลเภยฺย ยถา กามานิ ปตฺถเย
อหุ กุมารี ตตฺเถว วณฺณรูปสมาหิตา
กุสลา นจฺจคีตสฺส วาทิเต จ ปทกฺขิณา
สา ตตฺถ อุปสงฺกมฺม ราชานํ เอตทพฺรวิ
อหํ โข นํ ปโลเภยฺยํ สเจ ภตฺตา ภวิสฺสติ
ตํ ตถาวาทินึ ราชา กุมารึ เอตทพฺรวิ
ตฺวญฺเญว นํ ปโลเภหิ ตว ภตฺตา ภวิสฺสติ
สา จ อนฺเตปุรํ คนฺตฺวา พหุํ กามูปสญฺหิตํ
หทยงฺคมา เปมนียา จิตฺรา คาถา อภาสถ
ตสฺสา จ คายมานาย สทฺทํ สุตฺวาน นาริยา
กามจฺฉนฺทสฺส อุปฺปชฺชิ ชนํ โส ปริปุจฺฉถ
กสฺเสโส สทฺโท โก วา โส ภณติ อุจฺจาวจํ พหุํ
หทยงฺคมํ เปมนียํ อโห กณฺณสุขํ มม



เอสา โข ปมุทา เทว ขิฑฺฑา เอสา อนปฺปิกา
สเจ ตฺวํ กาเม ภุญฺเชยฺย ภิยฺโย ภิยฺโย ฉนฺเทยฺยุ ตํ
อิงฺฆ อาคจฺฉโตเรน อวิทูรมฺหิ คายตุ
อสฺสมสฺส สมีปมฺหิ สนฺติเก มยฺห คายตุ
ติโรกุฑฺฑมฺหิ คายิตฺวา ฌานาคารมฺหิ ปาวิสิ
พนฺธิตุํ อนุปุพฺเพน อรญฺญมิว กุญฺชรํ
ตสฺสา กามรสํ ญตฺวา อิสฺสาธมฺโม อชายถ
อหเมว กาเม ภุญฺเชยฺยํ มา อญฺโญ ปุริโส อหุ
ตโต อสึ คเหตฺวาน ปุริเส หนฺตุํ อุปกฺกมิ
อหเมเวโก ภุญฺชิสฺสํ มา อญฺโญ ปุริโส สิยา
ตโต ชานปทา สพฺเพ วิกฺกนฺทึสุ สมาคตา
ปุตฺโต ตฺยายํ มหาราช ชนํ เหเฐตฺยทูสกํ
ตญฺจ ราชา นิวาเหสิ สมฺหา รฏฺฐา จ ขตฺติโย
ยาวตา วิชิตา มยฺหํ น เต วตฺถพฺพ ตาวเท
ตโต โส ภริยมาทาย สมุทฺทํ อุปสงฺกมิ
ปณฺณสาลํ กริตฺวาน วนํ อุญฺฉาย ปาวิสิ
อเถตฺถ อิสิ มาคญฺฉิ สมุทฺทมุปรูปริ
โส ตสฺส เคหํ ปาเวกฺขิ ภตฺตกาเล อุปฏฺฐิเต
ตญฺจ ภริยา ปโลเภสิ ปสฺส ยาว สุทารุณํ
จุโต โส พฺรหฺมจริยมฺหา อิทฺธิยา ปริหายถ




ราชปุตฺโต จ อุญฺฉาโต วนมูลผลํ พหุํ
สายํ กาเชน อาทาย อสฺสมํ อุปสงฺกมิ
อิสิ จ ขตฺติยํ ทิสฺวา สมุทฺทํ อุปสงฺกมิ
เวหายสํ คมิสฺสนฺติ สีทเต โส มหณฺณเว
ขตฺติโย จ อิสึ ทิสฺวา สีทมานํ มหณฺณเว
ตสฺเสว อนุกมฺปาย อิมา คาถา อภาสถ
อภิชฺชมาเน วาริสฺมึ สยํ อาคมฺม อิทฺธิยา
มิสฺสีภาวิตฺถิยา คนฺตฺวา สํสีทติ มหณฺณเว
อาวฏฺฏนี มหามายา พฺรหฺมจริยวิโกปนา
สีทนฺติ นํ วิทิตฺวาน อารกา ปริวชฺชเย
อนลา มุทุสมฺภาสา ทุปฺปูรา ตา นทีสมา
สีทนฺติ นํ วิทิตฺวาน อารกา ปริวชฺชเย
ยํ เอตา อุปเสวนฺติ ฉนฺทสา วา ธเนน วา
ชาตเวโทว สณฺฐานํ ขิปฺปํ อนุทหนฺติ นํ
ขตฺติยสฺส วโจ สุตฺวา อิสิสฺส นิพฺพิโท อหุ
ลทฺธา โปราณกํ มคฺคํ คจฺฉเต โส วิหายสํ
ขตฺติโย จ อิสึ ทิสฺวา คจฺฉมานํ วิหายสํ
สํเวคํ อลภิ ธีโร ปพฺพชฺชํ สมโรจยิ
ตโต โส ปพฺพชิตฺวาน กามราคํ วิราชยิ



กามราคํ วิราเชตฺวา พฺรหฺมโลกูปโค อหูติ
มหาปโลภนชาตกํ เอกาทสมํ

ปญฺจปณฺฑิตชาตกํ
ปญฺจ ปณฺฑิตา สมาคตา
ปโญฺห เม ปฏิภาติ ตํ สุณาถ
นินฺทิยมตฺถํ ปสํสิยํ วา
กสฺเสวาวีกเรยฺย คุยฺหมตฺถํ
ตฺวํ อาวีกโรหิ ภูมิปาล
ภตฺตา ภารสโห ตุวํ วเทตํ
ตว ฉนฺทรุจีนิ สมฺมสิตฺวา
อถ วกฺขนฺติ ชนินฺท ปญฺจ ธีรา
ยา สีลวตีว อนญฺญเถยฺยา
ภตฺตุ ฉนฺทวสานุคา ปิยา มนาปา
นินฺทิยมตฺถํ ปสํสิยํ วา
ภริยายาวีกเรยฺย คุยฺหมตฺถํ
โย กิจฺฉคตสฺส อาตุรสฺส
สรณํ โหติ คติ ปรายนญฺจ
นินฺทิยมตฺถํ ปสํสิยํ วา
สขิโน วาวีกเรยฺย คุยฺหมตฺถํ



โย เชฏฺโฐ อถ มชฺฌิโม กนิฏฺโฐ
โส เจ สีลสมาหิโต ฐิตตฺโต
นินฺทิยมตฺถํ ปสํสิยํ วา
ภาตุโน วาวีกเรยฺย คุยฺหมตฺถํ
โย เว ปิตุ หทยสฺส ปตฺถคู
อนุชาโต ปิตรํ อโนมปญฺโญ
นินฺทิยมตฺถํ ปสํสิยํ วา
ปุตฺตสฺสาวีกเรยฺย คุยฺหมตฺถํ
มาตา ทฺวิปทชนินฺทเสฏฺฐ
ยา นํ โปเสติ ฉนฺทสา ปิเยน
นินฺทิยมตฺถํ ปสํสิยํ วา
มาตุยาวีกเรยฺย คุยฺหมตฺถํ
คุยฺหสฺส หิ คุยฺหเมว สาธุ
น หิ คุยฺหสฺส ปสตฺถมาวิกมฺมํ
อนิปฺผนฺนตาย สเหยฺย ธีโร
นิปฺผนฺนตฺโถว ยถาสุขํ ภเณยฺย
กึ ตฺวํ วิมโนสิ ราชเสฏฺฐ
ทิปทินฺท วจนํ สุโณม เต ตํ
กึ จินฺตยมาโน ทุมฺมโนสิ
น หิ เทว อปราโธ อตฺถิ มยฺหํ




ปเญฺห วชฺโฌ มโหสโธ
อาณตฺโต เม วธาย ภูริปญฺโญ
ตํ จินฺตยมาโน ทุมฺมโนสฺมิ
น หิ เทวิ อปราโธ อตฺถิ ตุยฺหํ
อภิโทสคโตทานิ เอหิสิ
กึ สุตฺวา กึ สงฺกเต มโน เต
โก เต กิมโวจ ภูริปญฺญ
อิงฺเฆตํ วจนํ สุณาม พฺรูหิ เม ตํ
ปเญฺห วชฺโฌ มโหสโธ
ยทิ เต มนฺตยิตํ ชนินฺท โทสํ
ภริยาย รโหคโต อสํสิ
คุยฺหํ ปาตุกตํ สุตํ มเมตํ
ยํ สาลวนสฺมึ เสนโก
ปาปกมฺมมกาสิ อสพฺภิรูปํ
สขิโนว รโหคโต อสํสิ
คุยฺหํ ปาตุกตํ สุตํ มเมตํ
ปุกฺกุสปุริสสฺส เต ชนินฺท
อุปฺปนฺโน โรโค อราชปตฺโต
ภาตุว รโหคโต อสํสิ
คุยฺหํ ปาตุกตํ สุตํ มเมตํ



อาพาโธยํ อสพฺภิรูโป
กามินฺโท นรเทเวน ผุฏฺโฐ
ปุตฺตสฺส รโหคโต อสํสิ
คุยฺหํ ปาตุกตํ สุตํ มเมตํ
อฏฺฐวงฺกํ มณิรตนํ อุฬารํ
สกฺโก เต อททา ปิตามหสฺส
เทวินฺทสฺส คตํ ตทชฺช หตฺถํ
มาตุ จ รโหคโต อสํสิ
คุยฺหํ ปาตุกตํ สุตํ มเมตํ
คุยฺหสฺส หิ คุยฺหเมว สาธุ
น หิ คุยฺหสฺส ปสตฺถมาวิกมฺมํ
อนิปฺผนฺนตาย สเหยฺย ธีโร
นิปฺผนฺนตฺโถว ยถาสุขํ ภเณยฺย
น คุยฺหมตฺถํ วิวเรยฺย รกฺเขยฺย นํ ยถา นิธึ
น หิ ปาตุกโต สาธุ คุโยฺห อตฺโถ ปชานตา
ถิยา คุยฺหํ น สํเสยฺย อมิตฺตสฺส จ ปณฺฑิโต
โย จามิเสน สํหีโร หทยตฺเถโน จ โย นโร
คุยฺหมตฺถมสมฺพุทฺธํ สมฺโพธยติ โย นโร
มนฺตเภทภยา ตสฺส ทาสภูโตว ติติกฺขติ
ยาวนฺโต ปุริสสฺสตฺถํ คุยฺหํ ชานนฺติ มนฺตินํ



ตาวนฺโต ตสฺส อุพฺเพคา ตสฺมา คุยฺหํ น วิสฺสเช
วิวิจฺจ ภาเสยฺย ทิวา รหสฺสํ
รตฺตึ คิรํ นาติเวลํ ปมุญฺเจ
อุปสฺสุติกา หิ สุณนฺติ มนฺตํ
ตสฺมา มนฺโต ขิปฺปมุเปติ เภทนฺติ
ปญฺจปณฺฑิตชาตกํ ทฺวาทสมํ

หตฺถิปาลชาตกํ
จิรสฺสํ วต ปสฺสาม พฺราหฺมณํ เทววณฺณินํ
มหาชฏํ ขาริธรํ ปงฺกทนฺตํ รชสฺสิรํ
จิรสฺสํ วต ปสฺสาม อิสึ ธมฺมคุเณ รตํ
กาสายวตฺถวสนํ วากจีรํ ปริจฺฉทํ
อาสนํ อุทกํ ปชฺชํ ปฏิคฺคณฺหาตุ โน ภวํ
อคฺเฆ ภวนฺตํ ปุจฺฉาม อคฺฆํ กุรุตุ โน ภวํ
อธิจฺจ เวเท ปริเยส วิตฺตํ
ปุตฺเต เคเห ตาต ปติฏฺฐเปตฺวา
คนฺเธ รเส ปจฺจนุโภตฺว สพฺพํ
อรญฺญํ สาธุ มุนิ โส ปสตฺโถ
เวทา น สจฺจา น จ วิตฺตลาโภ
น ปุตฺตลาเภน ชรํ วิหนฺติ



คนฺเธ รเส มุจฺจนมาหุ สนฺโต
สกมฺมุนา โหติ ผลูปปตฺติ
อทฺธา หิ สจฺจํ วจนํ ตเวตํ
สกมฺมุนา โหติ ผลูปปตฺติ
ชิณฺณา จ มาตาปิตโร ตวยิเม
ปสฺเสยฺยุ ตํ วสฺสสตํ อโรคฺยํ
ยสฺสสฺสุ สกฺขี มรเณน ราช
ชราย มิตฺตี นรวีร เสฏฺฐ
โย จาปิ ชญฺญา น มริสฺสํ กทาจิ
ปสฺเสยฺยุ ตํ วสฺสสตํ อโรคฺยํ
ยถาปิ นาวํ ปุริโสทกมฺหิ
เอเรติ เจนํ อุปเนติ ตีรํ
เอวํปิ พฺยาธิ สตตํ ชรา จ
อุปเนติ มจฺจุวสมนฺตกสฺส
ปงฺโก จ กามา ปลิโป จ กามา
มโนหรา ทุตฺตรา มจฺจุเธยฺยา
เอตสฺมึ ปงฺเก ปลิเป วิสนฺนา
หีนตฺตรูปา น ตรนฺติ ปารํ
อยํ ปุเร ลุทฺทมกาสิ กมฺมํ
สฺวายํ คหีโต น หิ โมกฺขิโต เม




โอรุนฺธิยา นํ ปริรกฺขิสฺสามิ
มายํ ปุน ลุทฺทมกาสิ กมฺมํ
ควํว นฏฺฐํ ปุริโส ยถา วเน
อเนฺวสติ ราช อปสฺสมาโน
เอวํ นฏฺโฐ เอสุการิ มมตฺโถ
โสหํ กถํ น คเวเสยฺยํ ราช
หิยฺโยติ หิยฺยติ โปโส ปเรติ ปริหายติ
อนาคตํ เนตมตฺถีติ ญตฺวา
อุปฺปนฺนจฺฉนฺทํ โก ปนุเทยฺย ธีโร
ปสฺสามิ โวหํ ทหรึ กุมารึ
มตฺตูปมํ เกตกปุปฺผเนตฺตํ
อภุตฺวา โภเค ปฐเม วยสฺมึ
อาทาย มจฺจุ วชเต กุมารึ
ยุวา สุชาโต สุมุโข สุทสฺสโน
สาโม กุสุมฺภปริกิณฺณมสฺสุ
หิตฺวาน กาเม ปฏิคจฺฉ เคหํ
อนุชาน มํ ปพฺพชิสฺสามิ เทว
สาขาหิ รุกฺโข ลภเต สมญฺญํ
ปหีนสาขํ ปน ขาณุมาหุ
ปหีนปุตฺตสฺส มมชฺช โภติ



วาเสฏฺฐิ ภิกฺขาจริยาย กาโล
อฆสฺมึ โกญฺจาว ยถา หิมจฺจเย
กตานิ ชาลานิ ปทาเลยฺยุ หํสา
คจฺฉนฺติ ปุตฺตา จ ปตี จ มยฺหํ
สาหํ กถํ นานุวเช ปชานํ
เอเต ภุตฺวา วมิตฺวา จ ปกฺกมนฺติ วิหงฺคมา
เย จ ภุตฺวา น วมึสุ เต เม หตฺถตฺถมาคตา
อวมิ พฺราหฺมโณ กาเม โส ตฺวํ ปจฺจาวมิสฺสสิ
วนฺตาโท ปุริโส ราช น โส โหติ ปสํสิโย
ปงฺเก จ โปสํ ปลิเป พฺยสนฺนํ
พลี ยถา ทุพฺพลมุทฺธเรยฺย
เอวมฺปิ มํ ตฺวํ อุทตาริ โภติ
ปญฺจาลิ คาถาหิ สุภาสิตาหิ
อิทํ วตฺวา มหาราชา เอสุการี ทิสมฺปติ
รฏฺฐํ หิตฺวาน ปพฺพชฺชิ นาโค เฉตฺวาว พนฺธนํ
ราชา จ ปพฺพชฺชมโรจยิตฺถ
รฏฺฐํ ปหาย นรวีรเสฏฺโฐ
ตุวํปิ โน โหหิ ยเถว ราชา
อเมฺหหิ คุตฺตา อนุสาส รชฺชํ
ราชา จ ปพฺพชฺชมโรจยิตฺถ



รฏฺฐํ ปหาย นรวีรเสฏฺโฐ
อหํปิ เอกา จริสฺสามิ โลเก
หิตฺวาน กามานิ มโนรมานิ
ราชา จ ปพฺพชฺชมโรจยิตฺถ
รฏฺฐํ ปหาย นรวีรเสฏฺโฐ
อหํปิ เอกา จริสฺสามิ โลเก
หิตฺวาน กามานิ ยโถธิกานิ
อจฺเจนฺติ กาลา ตรยนฺติ รตฺติโย
วโยคุณา อนุปุพฺพํ ชหนฺติ
อหํปิ เอกา จริสฺสามิ โลเก
หิตฺวาน กามานิ มโนรมานิ
อจฺเจนฺติ กาลา ตรยนฺติ รตฺติโย
วโยคุณา อนุปุพฺพํ ชหนฺติ
อหํปิ เอกา จริสฺสามิ โลเก
หิตฺวาน กามานิ ยโถธิกานิ
อจฺเจนฺติ กาลา ตรยนฺติ รตฺติโย
วโยคุณา อนุปุพฺพํ ชหนฺติ
อหํปิ เอกา จริสฺสามิ โลเก
สีติภูตา สพฺพมติจฺจ สงฺคนฺติ
หตฺถิปาลชาตกํ เตรสมํ




อโยฆรชาตกํ
ยเมกรตฺตึ ปฐมํ คพฺเภ วสติ มาณโว
อพฺภุฏฺฐิโตว โส ยาติ ส คจฺฉํ น นิวตฺตติ
น ยุชฺฌมานา น พเลน วสฺสิตา
นรา น ชีรนฺติ น จาปิ มิยฺยเร
สพฺพญฺหิ ตํ ชาติชรายุปทฺทุตํ
ตมฺเม มตี โหติ จรามิ ธมฺมํ
จตุรงฺคินึ เสน สุภึสรูปํ
ชยนฺติ รฏฺฐาธิปตี ปสยฺห
น มจฺจุโน ชยิตุมุสฺสหนฺติ
ตมฺเม มตี โหติ จรามิ ธมฺมํ
หตฺถีหิ อสฺเสหิ รเถหิ ปตฺติหิ
ปริวาริตา มุญฺจเร เอกจฺเจยฺยา
น มจฺจุโน มุญฺจิตุมุสฺสหนฺติ
ตมฺเม มตี โหติ จรามิ ธมฺมํ
หตฺถีหิ อสฺเสหิ รเถหิ ปตฺติหิ
สูรา ปภญฺชนฺติ ปธํสยนฺติ
น มจฺจุโน ภญฺชิตุมุสฺสหนฺติ
ตมฺเม มตี โหติ จรามิ ธมฺมํ
มตฺตา คชา ภินฺนคฬา ปภินฺนา



นครานิ มทฺทนฺติ ชนํ หนนฺติ
น มจฺจุโน มทฺทิตุมุสฺสหนฺติ
ตมฺเม มตี โหติ จรามิ ธมฺมํ
อิสฺสาสิโน กตหตฺถาปิ วีรา
ทูเรปาตี อกฺขณเวธิโนปิ
น มจฺจุโน วิชฺฌิตุมุสฺสหนฺติ
ตมฺเม มตี โหติ จรามิ ธมฺมํ
สรานิ ขียนฺติ สเสลกานนา
สพฺพํปิ ตํ ขียติ ทีฆมนฺตรํ
สพฺพํ หิ ตํ ภญฺชเร กาลปริยายํ
ตมฺเม มตี โหติ จรามิ ธมฺมํ
สพฺเพสเมวํ หิ นรีนรานํ
จลาจลํ ปาณภุโนธ ชีวิตํ
ปโฏว ธุตฺตสฺส ทุโมว กูลโช
ตมฺเม มตี โหติ จรามิ ธมฺมํ
ทุมปฺผลาเนว ปตนฺติ มาณวา
ทหรา จ วุฑฺฒา จ สรีรเภทา
นาริโย นรา มชฺฌิมโปริสา จ
ตมฺเม มตี โหติ จรามิ ธมฺมํ
นายํ วโย ตารกราชสนฺนิโภ



ยทพฺภตีตํ คตเมวทานิ ตํ
ชิณฺณสฺส หี นตฺถิ รตี กุโต สุขํ
ตมฺเม มตี โหติ จรามิ ธมฺมํ
ยกฺขา ปิสาจา อถวาปิ เปตา
กุปฺปิตา เต อสฺสสนฺติ มนุสฺเส
น มจฺจุโน อสฺสสิตุมุสฺสหนฺติ
ตมฺเม มตี โหติ จรามิ ธมฺมํ
ยกฺเข ปิสาเจ อถวาปิ เปเต
กุปฺปิเตปิ เต นิชฺฌปนํ กโรนฺติ
น มจฺจุโน นิชฺฌปนมุสฺสหนฺติ
ตมฺเม มตี โหติ จรามิ ธมฺมํ
อปราธเก ทูสเก เหฐเก จ
ราชาโน ทณฺเฑนฺติ วิทิตฺวาน โทสํ
น มจฺจุโน ทณฺฑยิตุมุสฺสหนฺติ
ตมฺเม มตี โหติ จรามิ ธมฺมํ
อปราธกา ทูสกา เหฐกา จ
ลภนฺติ เต ราชาโน นิชฺฌเปตุํ
น มจฺจุโน นิชฺฌปนํ กโรนฺติ
ตมฺเม มตี โหติ จรามิ ธมฺมํ
น ขตฺติโยปิ น จ พฺราหฺมโณปิ




น อฑฺฒกา พลวา เตชวาปิ
น มจฺจุราชสฺส อเปกฺขมตฺถิ
ตมฺเม มตี โหติ จรามิ ธมฺมํ
สีหา จ พฺยคฺฆา จ อโถปิ ทีปิโย
ปสยฺห ขาทนฺติ วิผนฺทมานํ
น มจฺจุโน ขาทิตุมุสฺสหนฺติ
ตมฺเม มตี โหติ จรามิ ธมฺมํ
มายาการา รงฺคมชฺเฌ กโรนฺตา
โมเหนฺติ จกฺขูนิ ชนสฺส ตาวเท
น มจฺจุโน โมหยิตุมุสฺสหนฺติ
ตมฺเม มตี โหติ จรามิ ธมฺมํ
อาสีวิสา กุปฺปิตา อุคฺคเตชา
ฑํสนฺติ มาเรนฺติปิ เต มนุสฺเส
น มจฺจุโน ฑํสิตุมุสฺสหนฺติ
ตมฺเม มตี โหติ จรามิ ธมฺมํ
อาสีวิสา กุปฺปิตา ยํ ฑํสนฺติ
ติกิจฺฉกา เตส วิสํ หนนฺติ
น มจฺจุโน ทฏฺฐวิสํ หนนฺติ
ตมฺเม มตี โหติ จรามิ ธมฺมํ
ธมฺมนฺตรี เวตฺตรุโณ จ โภโช



วิสานิ หนฺตฺวาน ภุชงฺคมานํ
สุยฺยนฺติ เต กาลกตา ตเถว
ตมฺเม มตี โหติ จรามิ ธมฺมํ
วิชฺชาธรา โฆรมธียมานา
อทสฺสนํ โอสเธภิ วชนฺติ
น มจฺจุราชสฺส วชนฺติ อทสฺสนํ
ตมฺเม มตี โหติ จรามิ ธมฺมํ
ธมฺโม หเว รกฺขติ ธมฺมจารึ
ธมฺโม สุจิณฺโณ สุขมาวหาติ
เอสานิสํโส ธมฺเม สุจิณฺเณ
น ทุคฺคตึ คจฺฉติ ธมฺมจารี
นหิ ธมฺโม อธมฺโม จ อุโภ สมวิปากิโน
อธมฺโม นิรยํ เนติ ธมฺโม ปาเปติ สุคฺคตินฺติ
อโยฆรชาตกํ จุทฺทสมํ
ตสฺสุทฺทานํ
มาตงฺค สมฺภูต สีวิ สิริมนฺโต
โรหน หํส สตฺติคุมฺโพ ภลฺลาติย
โสมนสฺส จมฺเปยฺย พฺรหฺม
ปญฺจปณฺฑิต จิรสฺสํวต อโยฆราติ
วีสตินิปาตํ นิฏฺฐิตํ


ตึสตินิปาตชาตกํ
กึฉนฺทชาตกํ
กึฉนฺโท กิมธิปฺปาโย เอโก สมฺมสิ ฆมฺมนิ
กึ ปตฺถยาโน กึ เอสํ เกน อตฺเถน พฺราหฺมณ
ยถา มหา วาริธโร กุมฺโภ สุปริณาหวา
ตถูปมํ อมฺพปกฺกํ วณฺณคนฺธรสุตฺตมํ
ตํ วุยฺหมานํ โสเตน ทิสฺวานามลมชฺฌิเม
ปาณีภิ นํ คเหตฺวาน อคฺยายตนมาหรึ
ตโต กทลิปตฺเตสุ นิกฺขิปิตฺวา สยํ อหํ
สตฺเถน นํ วิกปฺเปตฺวา ขุปฺปิปาสํ อหาสิ เม
โสหํ อเปตทรโถ พฺยนฺตีภูโต ทุกฺขกฺขโม
อสฺสาทํ นาธิคจฺฉามิ ผเลสฺวญฺเญสุ เกสุจิ
โสสิตฺวา นูน มรณํ ตํ มมํ อาวหิสฺสติ
อมฺพํ ยสฺส ผลํ สาทุํ มธุรคฺคํ มโนรมํ
ยมุทฺธรึ วุยฺหมานํ อุทธิสฺมา มหณฺณเว
อกฺขาตํ เต มยา สพฺพํ ยสฺมา อุปวสามหํ
รมฺมํ ปติ นิสินฺโนสฺมิ ปุถุโลมายุตา ปุถุ
ตญฺจ โข เมว อกฺขาหิ อตฺตานมปลายินี
กา วา ตฺวมสิ กลฺยาณี กิสฺส วา ตฺวํ สุมชฺฌิเม


รูปปฏฺฏปฺลมฏฺฐีว พฺยคฺฆีว คิริสานุชา
ยา สนฺติ นาริโย เทเวสุ เทวานํ ปริจาริกา
ยา จ มนุสฺสโลกสฺมึ รูเปนนฺวาคติตฺถิโย
รูเปน เต สทิสี นตฺถิ เทวคนฺธพฺพมานุเส
ปุฏฺฐาสิ เม จารุปุพฺพงฺคี พฺรูหิ นามญฺจ พนฺธเว
ยํ ตฺวํ ปติ นิสินฺโนสิ รมฺมํ พฺราหฺมณ โกสิกึ
สาหํ ภูสาลยา วุตฺถา วรวาริวโหฆสา
นานาทุมคณากิณฺณา พหุกา คิริกนฺทรา
มเมว ปมุขา โหนฺติ อภิสนฺทนฺติ ปาวุเส
อโถ พหู วนโตทา นีลวาริวหินฺธรา
พหุกา นาคจิตฺโตทา อภิสนฺทนฺติ วารินา
ตา อมฺพชมฺพุลพุชา นิปาตาลมุทุมฺพรา
พหูนิ ผลชาตานิ อาวหนฺติ อภิณฺหโส
ยงฺกิญฺจิ อุภโต ตีเร ผลํ ปตติ อมฺพุนิ
อสํสยนฺตํ โสตสฺส ผลํ โหติ วสานุคํ
เอตทญฺญาย เมธาวี ปุถุปญฺญ สุโณหิ เม
มา โรจย อภิสงฺคํ ปฏิเสธ ชนาธิป
น วาหํ วฑฺฒวํ มญฺเญ ยํ ตฺวํ รฏฺฐาภิวฑฺฒน
อาเจยฺยมาโน ราชิสิ มรณํ อภิกงฺขสิ
ตสฺส ชานนฺติ ปิตโร คนฺธพฺพาว สเทวกา




เย จาปิ อิสโย โลเก สญฺญตตฺตา ตปสฺสิโน
อสํสยนฺเตปิ ชานนฺติ ปฏฺฐภูตา ยสสฺสิโน
เอวํ วิทิตฺวา วิทู สพฺพธมฺมํ
นิทฺธํสนํ จวนํ ชีวิตสฺส
น จียตี ตสฺส นรสฺส ปาปํ
สเจ น เจเตติ วธาย ตสฺส
อิสิปูคสมญฺญาเต เอวํ โลกฺยา วิทิตา ปติ
อนริยํ ปริสมฺภาเส ปาปกมฺมํ ชิคึสสิ
สเจ อหํ มริสฺสามิ ตีเร เต ปุถุสุสฺโสณิ
อสํสยนฺตํ อสิโลโก มยิ เปเต อาคมิสฺสติ
ตสฺมาหิ ปาปกํ กมฺมํ รกฺขสฺสุ จ สุมชฺฌิเม
มา ตฺวํ สพฺโพ ชโน ปจฺฉา ปกฺวกฺขาสิ มยี มเต
อญฺญาตเมตํ อวิสยฺหสาหิ
อตฺตานมมฺพญฺจ ททามิ เต ตํ
โย ทุจฺจเช กามคุเณ ปหาย
สนฺติญฺจ ธมฺมญฺจ อธิฏฺฐิโตสิ
โย หิตฺวา ปุพฺพสญฺโญคํ ปจฺฉาสญฺโญชเน ฐิโต
อธมฺมญฺเจว จรติ ปาปญฺจสฺส ปวฑฺฒติ
เอหิ ตํ ปาปยิสฺสามิ กามํ อปฺโปสฺสุโก ภว
อุปานยามิ สีตสฺมึ วิหราหิ อนุสฺสุโก




ตํ ปุปฺผรสมตฺเตหิ วงฺกงฺเคหิ อรินฺทม
โกญฺจา มยูรา ทิวิยา โกยฏฺฐิมธุสาลิยา
กูชิตา หํสปูเคภิ โกกิเลตฺถ ปโพธเร
อมฺเพตฺถ วิปฺปสูนคฺคา ปลาลขลสนฺนิภา
โกสุมฺพสลฬานีปา ปกฺกตาลวิลมฺพิโน
มาลี ติรีฏี กายุรี องฺคที จนฺทนุสฺสโท
รตฺตึ ตฺวํ ปริจาเรสิ ทิวา เวเทสิ เวทนํ
โสฬสิตฺถีสหสฺสานิ ยา เตมา ปริจาริกา
เอวํ มหานุภาโวสิ อพฺภูโต โลมหํสโน
กึ กมฺมมกริ ปุพฺเพ ปาปํ อตฺตทุขาวหํ
ยํ กริตฺวา มนุสฺเสสุ ปิฏฺฐิมํสานิ ขาทสิ
อชฺเฌนานิ ปฏิคฺคยฺห กาเมสุ คิทฺธิโต อหํ
อจรึ ทีฆมทฺธานํ ปเรสํ อหิตายหํ
โย ปิฏฺฐิมํสิโก โหติ เอวํ อุกฺกจฺจ ขาทติ
ยถาหมชฺช ขาทามิ ปิฏฺฐิมํสานิ อตฺตโนติ
กึฉนฺทชาตกํ ปฐมํ

กุมฺภชาตกํ
โก ปาตุราสี ติทิวา นภมฺหิ
โอภาสยํ สํวรึ จนฺทิมาว




คตฺเตหิ เต รสฺมิโย นิจฺฉรนฺติ
สเตรตา วิชฺชุริวนฺตลิกฺเข
โส ฉินฺนวาตํ กมสิ อฆมฺหิ
เวหายสํ คจฺฉสิ ติฏฺฐสิ จ
อิทฺธี นุ เต วตฺถุกตา สุภาวิตา
อนทฺธคูนมสิ เทวตานํ
เวหายสํ กมฺมาคมฺม ติฏฺฐสิ
กุมฺภํ กิณาถาติ ยเมตมตฺถํ
โก วา ตุวํ กิสฺส วตายํ กุมฺโภ
อกฺขาหิ เม พฺราหฺมณ เอตมตฺถํ
น สปฺปิกุมฺโภ นปิ เตลกุมฺโภ
น ผาณิตสฺส น มธุสฺส กุมฺโภ
กุมฺภสฺส วชฺชานิ อนปฺปกานิ
โทเส พหู กุมฺภคเต สุณาถ
คเลยฺย ยํ ปิตฺวา ปเต ปปาตํ
โสพฺภํ คุหํ จนฺทนิโยลิคลฺลํ
พหหปิ ภุญฺเชยฺย อโภชเนยฺยํ
ตสฺสา ปุณฺณํ กุมฺภมิมํ กิณาถ
ยํ ปิตฺวา จิตฺตสฺมึ อเนสมาโน
อาหิณฺฑติ โคริว ภกฺขสารี




อนาถมาโน อุปคายติ นจฺจติ จ
ตสฺสา ปุณฺณํ กุมฺภมิมํ กิณาถ
ยํ เว ปิวิตฺวา อเจโลว นคฺโค
จเรยฺย คาเม วิสิขนฺตรานิ
สมฺมุฬฺหจิตฺโต อติเวลสายี
ตสฺสา ปุณฺณํ กุมฺภมิมํ กิณาถ
ยํ ปิตฺวา อุฏฺฐาย ปเวธมาโน
สีสญฺจ พาหุญฺจ ปจาลยนฺโต
โส นจฺจตี ทารุกฏลฺลโกว
ตสฺสา ปุณฺณํ กุมฺภมิมํ กิณาถ
ยํ เว ปิวิตฺวา อคฺคิทฑฺฒา สยนฺติ
อโถ สิคาเลหิปิ ขาทิตาเส
พนฺธํ วจนํ โภคชานิญฺจุเปนฺติ
ตสฺสา ปุณฺณํ กุมฺภมิมํ กิณาถ
ยํ ปิตฺวา ภาเสยฺย อภาสเนยฺยํ
สภายมาสีโน อเปตวตฺโถ
สมฺมกฺขิโต วนฺตคโต พฺยสนฺโน
ตสฺสา ปุณฺณํ กุมฺภมิมํ กิณาถ
ยํ เว ปิวิตฺวา อุกฺกฏฺโฐ อาวิลกฺโข
มเมว สพฺพา ปฐวีติ มญฺเญ



น เม สโม จาตุรนฺโตปิ ราชา
ตสฺสา ปุณฺณํ กุมฺภมิมํ กิณาถ
มานาติมานา กลหานิ เปสุณี
ทุพฺพณฺณินี นคฺคยินี ปลายินี
โปราณธุตฺตาน คตี นิเกโต
ตสฺสา ปุณฺณํ กุมฺภมิมํ กิณาถ
อิทฺธานิ ผีตานิ กุลานิ อสฺสุ
อเนกสาหสฺสธนานิ โลเก
อุจฺฉินฺนทายชฺชกตานิมาย
ตสฺสา ปุณฺณํ กุมฺภมิมํ กิณาถ
ธญฺญํ ธนํ รชตํ ชาตรูปํ
เขตฺตํ ควํ ยตฺถ วินาสยนฺติ
อุจฺเฉทนี วิตฺตคตํ กุลานํ
ตสฺสา ปุณฺณํ กุมฺภมิมํ กิณาถ
ยํ เว ปิตฺวา ทิตฺตรูโปว โปโส
อกฺโกสติ ปิตรํ มาตรญฺจ
สสฺสสปิ คเณฺหยฺย อโถปิ สุณฺหํ
ตสฺสา ปุณฺณํ กุมฺภมิมํ กิณาถ
ยํ เว ปิตฺวา ทิตฺตรูปาว นารี
อกฺโกสติ สสฺสุรํ สามิกญฺจ



ทาสมฺปิ คเณฺห ปริจาริกมฺปิ
ตสฺสา ปุณฺณํ กุมฺภมิมํ กิณาถ
ยํ เว ปิตฺวาน หเนยฺย โปโส
ธมฺเม ฐิตํ สมณํ พฺราหฺมณํ วา
คจฺเฉ อปายํปิ ตโตนิทานํ
ตสฺสา ปุณฺณํ กุมฺภมิมํ กิณาถ
ยํ เว ปิตฺวา ทุจฺจริตํ จรนฺติ
กาเยน วาจาย จ เจตสา จ
นิรยํ วชนฺติ ทุจฺจริตํ จริตฺวา
ตสฺสา ปุณฺณํ กุมฺภมิมํ กิณาถ
ยํ ยาจมานา น ลภนฺติ ปุพฺเพ
พหุํ หิรญฺญํปิ ปริจฺจชนฺตา
โส ตํ ปิวิตฺวา อลิกํ ภณาติ
ตสฺสา ปุณฺณํ กุมฺภมิมํ กิณาถ
ยํ เว ปิตฺวา เปสเน เปสิยนฺโต
อจฺจายิเก กรณียมฺหิ ชาเต
อตฺถมฺปิ โส นปฺปชานาติ วุตฺโต
ตสฺสา ปุณฺณํ กุมฺภมิมํ กิณาถ
หิรีมนาปิ อหิรีกภาวํ
ปาตุํ กโรนฺติ มทนาย มตฺตา



ธีราปิ สนฺตา พหุกํ ภณนฺติ
ตสฺสา ปุณฺณํ กุมฺภมิมํ กิณาถ
ยํ เว ปิตฺวา เอกถูปา สยนฺติ
อนาสกา ถณฺฑิลทุกฺขเสยฺยํ
ทุพฺพณฺณิยํ อายสกฺยญฺจุเปนฺติ
ตสฺสา ปุณฺณํ กุมฺภมิมํ กิณาถ
ยํ เว ปิตฺวา ปตฺตกฺขนฺธา สยนฺติ
คาโว กูฏหตาริว น หิ วารุณิยา
เวโค นเรน สุสฺสโหริว
ตสฺสา ปุณฺณํ กุมฺภมิมํ กิณาถ
ยํ มนุสฺสา วิวชฺชนฺติ สปฺปํ
โฆรวิสมิว ตํ โลเก วิสสมานํ
โก นโร ปาตุมรหติ
ตสฺสา ปุณฺณํ กุมฺภมิมํ กิณาถ
ยํ เว ปิตฺวา อนฺธกเวณฺฑปุตฺตา
สมุทฺทตีเร ปริจารยนฺตา
อุปกฺกมม มุสเลหญฺญมญฺญํ
ตสฺสา ปุณฺณํ กุมฺภมิมํ กิณาถ
ยํ เว ปิตฺวา ปุพฺพเทวา ปมตฺตา
ติทิวา จุตา สสฺสติยา สมายา






ตํ ตาทิสํ มชฺชมิมํ นิรตฺถกํ
ชานํ มหาราช กถํ ปิเวยฺย
นยิมสฺมิ กุมฺภสฺมึ ทธิ มธุ วา
เอวํ อภิญฺญาย กิณาหิ ราช
เอวญฺหิ มํ กุมฺภคตา มยา เต
อกฺขาตรูปํ ตว สพฺพมิตฺตา
น เม ปิตา วา อถวาปิ มาตา
เอตาทิโส ยาทิสโก ตุวํสิ
หิตานุกมฺปี ปรมตฺถกาโม
โสหํ กริสฺสํ วจนํ ตวชฺช
ททามิ เต คามวรานิ ปญฺจ
ทาสีสตํ สตฺต ควํสตานิ
อาชญฺญยุตฺเต จ รเถ ทส อิเม
อาจริโย โหสิ มมตฺถกาโม
ตเวว ทาสีสตมตฺถุ ราช
คามา จ คาโว จ ตเวว โหนฺตุ
อาชญฺญยุตฺตา จ รถา ตเวว
สกฺโกหมสฺมี ติทสานมินฺโท
มํโสทนํ สปฺปิปายาสํ ภุญฺช
ขาทสฺสุ จ ตฺวํ มธุมาสปูเว



เอวํ ตุวํ ธมฺมรโต ชนินฺท
อนินฺทิโต สคฺคมุเปหิ ฐานนฺติ
กุมฺภชาตกํ ทุติยํ

ชยทฺทิสชาตกํ
จิรสฺสํ วต เม อุทปาทิ อชฺช
ภกฺโข มหา สตฺตมิภตฺตกาเล
กุโตสิ โก วาสิ ตทิงฺฆ พฺรูหิ
อาจิกฺข ชาตึ วิทิโต ยถาสิ
ปญฺจาลราชา มิควํ ปวิฏฺโฐ
ชยทฺทิโส นาม ยทิ สุโต เต
จรามิ กจฺฉานิ วนานิ จาหํ
ปสทํ อิมํ ขาท มมชฺช มุญฺจ
เสเนว ตฺวํ ปณสิ สยฺหมาโน
มเมส ภกฺโข ปสโท ยํ วเทสิ
ตํ ขาทิยาน ปสทํ ชิฆญฺญํ
ขาทิสฺสํ ปจฺฉา น วิลาปกาโล
น จตฺถิ โมกฺโข มม นิกฺกเยน
คนฺตฺวาน ปจฺจาคมนาย ปเญฺห



ตํ สงฺครํ พฺราหฺมณสปฺปทาย
สจฺจานุรกฺขี ปุนราวชิสฺสํ
กึ กมฺมชาตํ อนุตปฺปเต ตํ
ปตฺตํ สมีปํ มรณสฺส ราช
อาจิกฺข เม ตํ อปิ สกฺกุเณมุ
อนุชายิตุํ อาคมนาย ปเญฺห
กตา มยา พฺราหฺมณสฺส ธนาสา
ตํ สงฺครํ ปฏิโมกฺกํ น มุตฺตํ
ตํ สงฺครํ พฺราหฺมณสปฺปทาย
สจฺจานุรกฺขี ปุนราวชิสฺสํ
ยา เต กตา พฺราหฺมณสฺส ธนาสา
ตํ สงฺครํ ปฏิโมกฺกํ น มุตฺตํ
ตํ สงฺครํ พฺราหฺมณสปฺปทาย
สจฺจานุรกฺขี ปุนราวชสฺสุ
มุตฺโต จ โส โปริสาทสฺส หตฺถา
คนฺตฺวา สกํ มนฺทิรํ กามกามี
ตํ สงฺครํ พฺราหฺมณสปฺปทาย
อามนฺตยี ปุตฺตมลีนสตฺตุํ
อชฺเชว รชฺชํ อภิเสจยสฺสุ
ธมฺมญฺจ รฏฺเฐสุ ชเนสุ จาปิ



อธมฺมกาโร จ เต มาหุ รฏฺเฐ
คจฺฉามหํ โปริสาทสฺส ญนฺเต
กึ กมฺม กุพฺพํ ตว เทว ปาเท
นาราธยึ ตํ ตทิจฺฉามิ โสตุํ
ยมชฺช รชฺชมฺหิ อุทสฺสเย ตุวํ
รชฺชํปิ นิจฺเฉยฺย ตยา วินาหํ
น กมฺมุนา วา วจสา จ ตาต
อปราธิโตหํ ตุวิยํ สรามิ
สทฺธิญฺจ กตฺวา ปุริสาทเกน
สจฺจานุรกฺขี ปุนหํ คมิสฺสํ
อหํ คมิสฺสามิ อิเธว โหหิ
นตฺถิ ตโต ชีวโต วิปฺปโมกฺโข
สเจ ตุวํ คจฺฉสิเยว ราช
อหํปิ คจฺฉามิ อุโภ น โหม
อทฺธา หิ ตาต สตาเนส ธมฺโม
มรณา จ เม ทุกฺขตรํ ตทสฺส
กมฺมาสปาโท ตํ ยทา ปจิตฺวา
ปสยฺห ขาเท ภิทารุกฺขมูเล
ปาเณน เต ปาณมหํ นิมิสฺสํ
มา ตฺวํ อคา โปริสาทสฺส ญนฺเต



เอตญฺจ เต ปาณมหํ นิมิสฺสํ
ตสฺมา มตํ ชีวิตสฺส วณฺเณมิ
ตโต หเว ธีติมา ราชปุตฺโต
วนฺทิตฺวา มาตุญฺจ ปิตุญฺจ ปาเท
ทุกฺขินิสฺส มาตา นิปตี ปฐพฺยา
ปิตสฺส ปคฺคยฺห ภุชานิ กนฺทติ
ตํ คจฺฉนฺตํ ตาว ปิตา วิทิตฺวา
ปรมฺมุโข วนฺทติ ปญฺชลีโก
โสโม จ ราชา วรุโณ จ ราชา
ปชาปตี จนฺทิมา สูริโย จ
เอเตหิ คุตฺโต ปุริสาทกมฺหา
อนุญฺญาโต โสตฺถิ ปจฺเจหิ ตาต
ยํ ทณฺฑกิรญฺโญ คตสฺส มาตา
รามสฺสกาสิ โสตฺถานํ สุคุตฺตา
ตนฺเต อหํ โสตฺถานํ กโรมิ
เอเตน สจฺเจน สรนฺตุ เทวา
อนุญฺญาโต โสตฺถิ ปจฺเจหิ ปุตฺต
อาวี รโหวาปิ มโนปโทสํ
นาหํ สเร ชาตุมลีนสตฺเต
เอเตน สจฺเจน สรนฺตุ เทวา




อนุญฺญาโต โสตฺถิ ปจฺเจหิ ภาตา
ยสฺมา จ เม อนธิมโนสิ สามิ
น จาปิ เม มนสา อปฺปิโยสิ
เอเตน สจฺเจน สรนฺตุ เทวา
อนุญฺญาโต โสตฺถิ ปจฺเจหิ สามิ
พฺรหา อุชู จารุมุโข กุโตสิ
น มํ ปชานาสิ วเน วสนฺตํ
ลุทฺทํ มํ ญตฺวา ปุริสาทโกติ
โก โสตฺถิมาชานมิธาวเชยฺย
ชานามิ ลุทฺท ปุริสาทโก ตฺวํ
น ตํ น ชานามิ วเน วสนฺตํ
อหญฺจ ปุตฺโตสฺมิ ชยทฺทิสสฺส
มมชฺช ขาท ปิตุโน ปโมกฺขา
ชานามิ ปุตฺโตสิ ชยทฺทิสสฺส
ตถาหิ โว มุขวณฺโณ อุภินฺนํ
สุทุกฺกรญฺเจว กตํ ตเวทํ
โย มตฺตุมิจฺเฉ ปิตุโน ปโมกฺขา
น ทุกฺกรํ กิญฺจิมเหตฺถ มญฺเญ
โย มตฺตุมิจฺเฉ ปิตุโน ปโมกฺขา
มาตู จ เหตู ปรโลกคมฺยา




สุเขน สคฺเคน จ สมฺปยุตฺโต
อหญฺจ โข อตฺตโน ปาปกฺริยํ
อาวี รโห วาปิ สเร น ชาตุ
สงฺขาตชาตีมรโณหมสฺมิ
ยเถว เม อิธ ตถา ปรตฺถ
ขาทชฺช มํทานิ มหานุภาว
กรสฺสุ กิจฺจานิ อิมํ สรีรํ
รุกฺขสฺส วา เต ปปตามิ อคฺคา
ฉาทมาโน มยฺหํ ตวมเทสิ มํสํ
อิทญฺจ เต รุจฺจติ ราชปุตฺต
จเชสิ ปาณํ ปิตุ ปโมกฺขา
ตสฺมาติห ตฺวํ ตรมานรูโป
สมฺภญฺช กฏฺฐานิ ชเลหิ อคฺคึ
ตโต หเว ธีติมา ราชปุตฺโต
ทารุํ สมาหตฺว มหนฺตมคฺคึ
สนฺทีปยิตฺวา ปฏิเวทยิตฺถ
อาทีปิโตทานิ มหายมคฺคิ
ขาทชฺช มํทานิ ปสยฺหการี
กึ มํ มุหุํ เปกฺขสิ หฏฺฐโลโม
ตถา ตถา ตุยฺหมหํ กโรมิ



ยถา ยถา มํ ฉาทมาโน อเทสิ
โก ตาทิสํ อาหรติ ขาทิตาเย
ธมฺเม ฐิตํ สจฺจวาทึ วทญฺญญ
มุทฺธาปิ ตสฺส วิผเลยฺย สตฺตธา
โย ตาทิสํ สจฺจวาทึ อเทยฺย
อิทํ หิ โส พฺราหฺมณํ มญฺญมาโน
สโส อวาเสสิ สเก สรีเร
เตเนว โส จนฺทิมา เทวปุตฺโต
สสฏฺฐโก กามทุหชฺช ยกฺข
จนฺโท ยถา ราหุมุขา ปมุตฺโต
วิโรจเต ปณฺณรเสว ภาณุมา
เอวํ ตุวํ โปริสาทา ปมุตฺโต
วิโรจ กปิลฺเล มหานุภาว
อาโมทยํ ปิตรํ มาตรญฺจ
สพฺโพ จ เต นนฺทตุ ญาติปกฺโข
ตโต หเว ธีติมา ราชปุตฺโต
กตญฺชลี ปคฺคยฺห โปริสาทํ
อนุญฺญาโต โสตฺถิ สุขี อโรโค
ปจฺจาคมา กปิลฺลมลีนสตฺโต




ตํ เนคมา ชานปทา จ สพฺเพ
หตฺถาโรหา รถิกา ปตฺติกา จ
นมสฺสมานา ปญฺชลิกา อุปาคมม
นมตฺถุ เต ทุกฺกรการโกสีติ
ชยทฺทิสชาตกํ ตติยํ

ฉทฺทนฺตชาตกํ
กินฺนุ โสจสินุจฺจงฺคี ปณฺฑุสี วรวณฺณินี
มิลายสิ วิสาลกฺขี มาลาว ปริมทฺทิตา
โทหโฬ เม มหาราช สุปินนฺเตนุปจฺจคา
น โส สุลภรูโปว ยาทิโส มม โทหโฬ
เยเกจิ มานุสา กามา อิธ โลกสฺมิ นนฺทเน
สพฺเพ เต ปจุรา มยฺหํ อหนฺเต ทมฺมิ โทหฬํ
ลุทฺทา เทว สมายนฺตุ เยเกจิ วิชิเต ตว
เอเตสํ อหมกฺขิสฺสํ ยาทิโส มม โทหโฬ
อิเม เต ลุทฺทกา เทวิ กตหตฺถา วิสารทา
วนญฺญู จ มิคญฺญู จ มมตฺเถ จตฺตชีวิตา
ลุทฺทปุตฺตา นิสาเมถ ยาวนฺเตตฺถ สมาคคา
ฉพฺพิสาณํ คชํ เสตํ อทฺทสํ สุปิเน อหํ
ตสฺส ทนฺเตหิ เม อตฺโถ อลาเภ นตฺถิ ชีวิตํ



น โน ปิตูนํ น ปิตามหานํ
ทิฏฺโฐ สุโต กุญฺชโร ฉพฺพิสาโณ
ยมทฺทส สุปิเน ราชปุตฺตี
อกฺขาหิ โน ยาทิโส หตฺถินาโค
ทิสา จตสฺโส วิทิสา จตสฺโส
อุทฺธํ อโธ ทส ทิสา อิมาโย
กตมํ ทิสํ ติฏฺฐติ นาคราชา
ยมทฺทส สุปิเน ฉพฺพิสาณํ
อิโต อุชุํ อุตฺตรายํ ทิสายํ
อติกฺกมฺม โส สตฺต คิรี พฺรหนฺเต
สุวณฺณปสฺโส นาม คิริ อุฬาโร
สํปุปฺผิโต กึปุริสานุจิณฺโณ
อารุยฺห เสลํ ภวนํ กินฺนรานํ
โอโลกย ปพฺพตปาทมูลํ
อถ ทกฺขสี เมฆสมานวณฺณํ
นิโคฺรธราชํ อฏฺฐสหสฺสปาทํ
ตตฺถจฺฉติ กุญฺชโร ฉพฺพิสาโณ
สพฺพเสโต ทุปฺปสโห ปเรภิ
รกฺขนฺติ นํ อฏฺฐสหสฺสนาคา
อีสาทนฺตา วาตชวปฺปหาริโน



ติฏฺฐนฺติ เต ตุมูลมสฺสสนฺตา
กุปฺปนฺติ วาตสฺสปิ เอริตสฺส
มนุสฺสภูตํ ปน ตตฺถ ทิสฺวา
ภสฺมํ กเรยฺยุํ นาสฺส รโชปิ ตสฺส
พหู หิ เม ราชกุลมฺหิ สนฺติ
ปิลนฺธนา ชาตรูปสฺส เทวิ
มุตฺตา มณี เวฬุริยามยา จ
กึ กาหสิ ทนฺตปิลนฺธเนน
มาเรตุกามา กุญฺชรํ ฉพฺพิสาณํ
อุทาหุ ฆาเตสฺสสิ ลุทฺทปุตฺเต
สา อิสฺสิตา ทุกฺขิตา จสฺมิ ลุทฺท
อุทฺธญฺจ สุสฺสามิ อนุสฺสรนฺตี
กโรหิ เม ลุทฺทก เอตมตฺถํ
ทสฺสามิ เต คามวรานิ ปญฺจ
กตฺถจฺฉติ กตฺถมุเปติ ฐานํ
วีถิสฺส กา นฺหานคตสฺส โหติ
กถญฺหิ โส นฺหายติ นาคราชา
กถํ วิชาเนมุ คตึ คชสฺส
ตตฺเถว สา โปกฺขรณี อวิทูเร
รมฺมา สุติตฺถา จ มโหทกา จ



สํปุปฺผิตา ภมรคณานุจิณฺณา
เอตฺถ หิ โส นฺหายติ นาคราชา
สีสํ นหาโต อุปฺปลมาลธารี
สพฺพเสโต ปุณฺฑริกตจงฺคี
อาโมทมาโน คจฺฉติ สนฺนิเกตํ
ปุรกฺขตฺวา มเหสึ สพฺพภทฺทํ
ตตฺเถว โส อุคฺคเหตฺวาน วากฺยํ
อาทาย ตูณิญฺจ ธนุญฺจ ลุทฺโท
วิตุริยติ สตฺต คีรี พฺรหนฺเต
สุวณฺณปสฺสนฺนาม คิรึ อุฬารํ
อารุยฺห เสลํ ภวนํ กินฺนรานํ
โอโลกยิ ปพฺพตปาทมูลํ
ตตฺถทฺทสา เมฆสมานวณฺณํ
นิโคฺรธราชํ อฏฺฐสหสฺสปาทํ
ตตฺถทฺทสา กุญฺชรํ ฉพฺพิสาณํ
สพฺพเสตํ ทุปฺปสหํ ปเรภิ
รกฺขนฺติ นํ อฏฺฐสหสฺสนาคา
อีสาทนฺตา วาตชวปฺปหาริโน
ตตฺถทฺทสา โปกฺขรณึ อวิทูเร
รมฺมํ สุติตฺถญฺจ มโหทกญฺจ



สํปุปฺผิตํ ภมรคณานุจิณฺณํ
ยตฺถ หิ โส นฺหายติ นาคราชา
ทิสฺวาน นาคสฺส คตึ ฐิตญฺจ
วีถิสฺส ยา นฺหานคตสฺส โหติ
โอปาตมาคจฺฉิ อนริยรูโป
ปโยชิโต จิตฺตวสานุคาย
ขณิตฺวาน กาสุํ ผลเกหิ ฉาทยิ
อตฺตานโมธาย ธนุญฺจ ลุทฺโท
ปสฺสาคตํ ปุถุสลฺเลน นาคํ
สมปฺปยิ ทุกฺกฏกมฺมการี
วิทฺโธ จ นาโค โกญฺจมนาทิ โฆรํ
สพฺเพว นาคา นินฺนาทุ โฆรรูปํ
ติณญฺจ กฏฺฐญฺจ รณํ กโรนฺตา
ธาวึสุ เต อฏฺฐ ทิสา สมนฺตโต
วธิสฺสเมนนฺติ ปรามสนฺโต
กาสาวมทฺทกฺขิ ธชํ อิสีนํ
ทุกฺเขน ผุฏฺฐสฺสุทปาทิ สญฺญา
อรหทฺธโช สพฺภิ อวชฺฌรูโป
อนิกฺกสาโว กาสาวํ โย วตฺถํ ปริทหิสฺสติ
อเปโต ทมสจฺเจน น โส กาสาวมรหติ




โย จ วนฺตกสาวสฺส สีเลสุ สุสมาหิโต
อุเปโต ทมสจฺเจน สเว กาสาวมรหติ
สมปฺปิโต ปุถุสลฺเลน นาโค
อทุฏฺฐจิตฺโต ลุทฺทกํ อชฺฌภาสิ
กิมตฺถิยํ กิสฺส วา สมฺม เหตุ
มมํ วธี กสฺส วายํ ปโยโค
กาสิสฺส รญฺโญ มเหสี ภทนฺเต
สา ปูชิตา ราชกุเล สุภทฺทา
สา ตํ อทฺทส สา จ มมํ อสํสิ
ทนฺเตหิ อตฺโถติ มมํ อโวจ
พหู หิ เม ทนฺตยุคา อุฬารา
เย เม ปิตูนญฺจ ปิตามหานํ
ชานาติ สา โกธนา ราชปุตฺตี
วธตฺถิกา เวรมกาสิ พาลา
อุฏฺเฐหิ ตฺวํ ลุทฺท ขรํ คเหตฺวา
ทนฺเต อิเม ฉินฺท ปุรา มรามิ
วชฺชาสิ ตํ โกธนํ ราชปุตฺตึ
นาโค หโต หนฺท อิมสฺส ทนฺตา
อุฏฺฐาย โส ลุทฺโท ขรํ คเหตฺวา



เฉตฺวาน ทนฺตานิ คชุตฺตมสฺส
วคฺคู สุเภ อปฺปฏิเม ปฐพฺยา
อาทาย ปกฺกามิ ตโต หิ ขิปฺปํ
ภยฏฺฏิตา นาควเธน อฏฺฏา
เย เต นาคา อฏฺฐ ทิสา วิธาวว
อทิสฺวาน โปสํ คชปจฺจมิตฺตํ
ปจฺจาคมม เยน โส นาคราชา
เต ตตฺถ กนฺทิตฺวา โรทิตฺวาน นาคา
สีเส สเก ปํสุกํ โอกิริตฺวา
อาคมึสุ เต สพฺเพ สกํ นิเกตํ
ปุรกฺขตฺวา มเหสึ สพฺพภทฺทํ
อาทาย ทนฺตานิ คชุตฺตมสฺส
วคฺคู สุเภ อปฺปฏิเม ปฐพฺยา
สุวณฺณราชีหิ สมนฺตโมทเร
โส ลุทฺทโก กาสิปุรํ อุปาคมิ
อุปเนสิ โส ราชกญฺญาย ทนฺเต
นาโค หโต หนฺท อิมสฺส ทนฺตา
ทิสฺวาน ทนฺตานิ คชุตฺตมสฺส
ภตฺตุ ปิยสฺส ปุริมาย ชาติยา
ตตฺเถว ตสฺสา หทยํ อผาลิ




เตเนว สา กาลมกาสิ พาลา
สมฺโพธิปตฺโต จ มหานุภาโว
สีตํ อกาสี ปริสาย มชฺเฌ
ปุจฺฉึสุ ภิกฺขู สุวิมุตฺตจิตฺตา
นาการเณ ปาตุกโรนฺติ พุทฺธา
ยมทฺทสาถ ทหรึ กุมารึ
กาสาววตฺถํ อนคาริยํ จรนฺตึ
สา โข ตทา ราชกญฺญา อโหสิ
อหํ ตทา นาคราชา อโหสึ
อาทาย ทนฺตานิ คชุตฺตมสฺส
วคฺคู สุเภ อปฺปฏิเม ปฐพฺยา
โย ลุทฺทโก กาสิปุรํ อุปาคมิ
โส โข ตทา เทวทตฺโต อโหสิ
อนาวสูรํ จิรรตฺตสํสิตํ
อุจฺจาวจํ จริตมิทํ ปุราณํ
วีตทฺทโร วีตโสโก วิสลฺโล
สยํ อภิญฺญาย อภาสิ พุทฺโธ
อหํ โว เตน กาเลน อโหสึ ตตฺถ ภิกฺขโว
นาคราชา ตทาโหสึ เอวํ ธาเรถ ชาตกนฺติ
ฉทฺทนฺตชาตกํ จตุตฺถํ



สมฺภวชาตกํ
รชฺชญฺจ ปฏิปนฺนสฺมา อาธิปจฺจํ สุจีรต
มหนฺตํ ปตฺตุมิจฺฉามิ วิเชตุํ ปฐวึ อิมํ
ธมฺเมน โน อธมฺเมน อธมฺโม เม น รุจฺจติ
กิจฺโจว ธมฺโม จริโต รญฺโญ โหติ สุจีรต
อิธ เจวานินฺทิตา เยน เปจฺจ เยน อนินฺทิตา
ยสํ เทวมนุสฺเสสุ เยน ปปฺโปมุ พฺราหฺมณ
โยหํ อตฺถญฺจ ธมฺมญฺจ กตฺตุมิจฺฉามิ พฺราหฺมณ
ตํ ตฺวํ อตฺถญฺจ ธมฺมญฺจ พฺราหฺมณกฺขาหิ ปุจฺฉิโต
นาญฺญตฺร วิธุรา ราช ตทกฺขาตุมรหติ
ยํ ตฺวํ อตฺถญฺจ ธมฺมญฺจ กตฺตุมิจฺฉสิ ขตฺติย
เอหิ โข ปหิโต คจฺฉ วิธุรสฺส อุปนฺติกํ
นิกฺขญฺจิมํ สุวณฺณสฺส หรํ คจฺฉ สุจีรต
อภิหารํ อิมํ ทชฺช อตฺถธมฺมานุสิฏฺฐิยา
สฺวาธิปฺปาคา ภารทฺวาโช วิธุรสฺส อุปนฺติกํ
ตมทฺทส มหาพฺรหฺมา อสมานํ สเก ฆเร
รญฺโญหํ ปหิโต ทูโต โกรพฺยสฺส ยสสฺสิโน
อตฺถํ ธมฺมญฺจ ปุจฺเฉสิ อิจฺจพฺรวิ ยุธิฏฺฐิโล
ตํ ตฺวํ อตฺถญฺจ ธมฺมญฺจ วิธุรกฺขาหิ ปุจฺฉิโต
คงฺคํ เม ปิทหิสฺสนฺติ น ตํ สกฺโกมิ พฺราหฺมณ



อปิเธตุํ มหาสินฺธธ ตํ กถํ โส ภวิสฺสติ
น เต สกฺโกมิ อกฺขาตุํ อตฺถํ ธมฺมญฺจ ปุจฺฉิโต
ภทฺรกาโร จ เม ปุตฺโต โอรโส มม อตฺรโช
ตํ ตฺวํ อตฺถญฺจ ธมฺมญฺจ คนฺตฺวา ปุจฺฉสฺสุ พฺราหฺมณ
สฺวาธิปฺปาคา ภารทฺวาโช ภทฺรการสฺส สนฺติกํ
ตมทฺทส มหาพฺรหฺมา นิสินฺนํ สมฺหิ เวสฺมนิ
รญฺโญหํ ปหิโต ทูโต โกรพฺยสฺส ยสสฺสิโน
อตฺถํ ธมฺมญฺจ ปุจฺเฉสิ อิจฺจพฺรวิ ยุธิฏฺฐิโล
ตํ ตฺวํ อตฺถญฺจ ธมฺมญฺจ ภทฺรการ ปพฺรูหิ เม
มํสกาชํ อวหาย โคธํ อนุปตามหํ
น เต สกฺโกมิ อกฺขาตุํ อตฺถํ ธมฺมญฺจ ปุจฺฉิโต
สญฺชโย นาม เม ภาตา กนิฏฺโฐ เม สุจีรต
ตํ ตฺวํ อตฺถญฺจ ธมฺมญฺจ คนฺตฺวา ปุจฺฉสฺสุ พฺราหฺมณ
สฺวาธิปฺปาคา ภารทฺวาโช สญฺชยสฺส อุปนฺติกํ
ตมทฺทส มหาพฺรหฺมา นิสินฺนํ สมฺหิ ปริสติ
รญฺโญหํ ปหิโต ทูโต โกรพฺยสฺส ยสสฺสิโน
อตฺถํ ธมฺมญฺจ ปุจฺเฉสิ อิจฺจพฺรวิ ยุธิฏฺฐิโล
ตํ ตฺวํ อตฺถญฺจ ธมฺมญฺจ สญฺชยกฺขาหิ ปุจฺฉิโต
สทา มํ คิลเต มจฺจุ สายํ ปาโต สุจีรต
น เต สกฺโกมิ อกฺขาตุํ อตฺถํ ธมฺมญฺจ ปุจฺฉิโต




สมฺภโว นาม เม ภาตา กนิฏฺโฐ เม สุจีรต
ตํ ตฺวํ อตฺถญฺจ ธมฺมญฺจ คนฺตฺวา ปุจฺฉสฺสุ พฺราหฺมณ
อพฺภูโต วต โภ ธมฺโม นายํ อสฺมาก รุจฺจติ
ตโย ชนา ปิตาปุตฺตา เต สุ ปญฺญาย โน วิทู
น ตํ สกฺโกถ อกฺขาตุํ อตฺถํ ธมฺมญฺจ ปุจฺฉิตา
กถํ นุ ทหโร ชญฺญา อตฺถํ ธมฺมญฺจ ปุจฺฉิโต
มา นํ ทหโรติ มญฺญาสิ อปุจฺฉิตฺวาน สมฺภวํ
ปุจฺฉิตฺวา สมฺภวํ ชญฺญา อตฺถํ ธมฺมญฺจ พฺราหฺมณ
ยถาปิ จนฺโท วิมโล คจฺฉํ อากาสธาตุยา
สพฺเพ ตารคเณ โลเก อาภาย อติโรจติ
เอวมฺปิ ทหรูเปโต ปญฺญาโยเคน สมฺภโว
มา นํ ทหโรติ มญฺญาสิ อปุจฺฉิตฺวาน สมฺภวํ
ปุจฺฉิตฺวา สมฺภวํ ชญฺญา อตฺถํ ธมฺมญฺจ พฺราหฺมณ
ยถาปิ รมฺมโก มาโส คิมฺหานํ โหติ พฺราหฺมณ
อเตวญฺเญหิ มาเสหิ ทุมปุปฺเผหิ โสภติ
เอวมฺปิ ทหรูเปโต ปญฺญาโยเคน สมฺภโว
มา นํ ทหโรติ มญฺญาสิ อปุจฺฉิตฺวาน สมฺภวํ
ปุจฺฉิตฺวา สมฺภวํ ชญฺญา อตฺถํ ธมฺมญฺจ พฺราหฺมณ
ยถาปิ หิมวา พฺรเหฺม ปพฺพโต คนฺธมาทโน
นานารุกฺเขหิ สญฺฉนฺโน มหาภูตคณาลโย



โอสเธหิ จ ทิพฺเพหิ ทิสา ภาติ ปวาติ จ
เอวมฺปิ ทหรูเปโต ปญฺญาโยเคน สมฺภโว
มา นํ ทหโรติ มญฺญาสิ อปุจฺฉิตฺวาน สมฺภวํ
ปุจฺฉิตฺวา สมฺภวํ ชญฺญา อตฺถํ ธมฺมญฺจ พฺราหฺมณ
ยถาปิ ปาวโก พฺรเหฺม อจฺจิมาลี ยสสฺสิมา
ชลมาโน วเน คจฺเฉ อนโล กณฺหวตฺตนี
ฆตาสโน ธูมเกตุ อุตฺตมาเหวนนฺทโห
นิสฺสิเว ปพฺพตคฺคสฺมึ พหุเตโช วิโรจติ
เอวมฺปิ ทหรูเปโต ปญฺญาโยเคน สมฺภโว
มา นํ ทหโรติ มญฺญาสิ อปุจฺฉิตฺวาน สมฺภวํ
ปุจฺฉิตฺวา สมฺภวํ ชญฺญา อตฺถํ ธมฺมญฺจ พฺราหฺมณ
ชเวน ภทฺรํ ชานนฺติ พลิพทฺธญฺจ วาหิเย
โทเหน เธนน ชานนฺติ ภาสมานญฺจ ปณฺฑิตํ
เอวมฺปิ ทหรูเปโต ปญฺญาโยเคน สมฺภโว
มา นํ ทหโรติ มญฺญาสิ อปุจฺฉิตฺวาน สมฺภวํ
ปุจฺฉิตฺวา สมฺภวํ ชญฺญา อตฺถํ ธมฺมญฺจ พฺราหฺมณ
สฺวาธิปฺปาคา ภารทฺวาโช สมฺภวสฺส อุปนฺติกํ
ตมทฺทส มหาพฺรหฺมา กีฬมานํ พหีปุเร
รญฺโญหํ ปหิโต ทูโต โกรพฺยสฺส ยสสฺสิโน
อตฺถํ ธมฺมญฺจ ปุจฺเฉสิ อิจฺจพฺรวิ ยุธิฏฺฐิโล



ตํ ตฺวํ อตฺถญฺจ ธมฺมญฺจ สมฺภวกฺขาหิ ปุจฺฉิโต
ตคฺฆ เต อหมกฺขิสฺสํ ยถาปิ กุสโล ตถา
ราชา จ โข ตํ ชานาติ ยทิ กาหติ วา น วา
อชฺช สุเวติ สํเสยฺย รญฺญา ปุฏฺโฐ สุจีรต
มา กตฺวา อวสี ราชา อตฺเถ ชาเต ยุธิฏฺฐิโล
อชฺฌตฺตญฺเญว สํเสยฺย รญฺญา ปุฏฺโฐ สุจีรต
กุมฺมคฺคํ น นิเวเสยฺย ยถา มุโฬฺห อเจตโส
อตฺตานํ นาติวตฺเตยฺย อธมฺมํ น สมาจเร
อติตฺเถ นปฺปตาเรยฺย อนตฺเถ น ยุโต สิยา
โย จ เอตานิ ฐานานิ กตฺตุํ ชานาติ ขตฺติโย
สทา โส วฑฺฒเต ราชา สุกฺกปกฺเขว จนฺทิมา
ญาตีนญฺจ ปิโย โหติ มิตฺเตสุ จ วิโรจติ
กายสฺส เภทา สปฺปญฺโญ สคฺคํ โส อุปปชฺชตีติ
สมฺภวชาตกํ ปญฺจมํ

มหากปิชาตกํ
พาราณสฺยํ อหุ ราชา กาสีนํ รฏฺฐวฑฺฒโน
มิตฺตามจฺจปริพฺยูโฬฺห อคมาสิ มิคาชินํ
ตตฺถ พฺราหฺมณมทฺทกฺขิ เสตํ จิตฺรํ กิลาสินํ
วิทฺธสฺตํ โกวิฬารํว กีสํ ธมนิสนฺถตํ



ปรมการุญฺญตํ ปตฺตํ ทิสฺวา กิจฺฉคตํ นรํ
อวจ พฺยมฺหิโต ราชา ยกฺขานํ กตโม นุสิ
หตฺถปาทา จ เต เสตา ตโต เสตตรํ สิโร
คตฺตํ กมฺมาสวณฺณนฺเต กิลาสพหุโล จสิ
วฏฺฏนาวลิสงฺกาสา ปิฏฺฐิ เต นินฺนตุนฺนตา
กาฬปพฺพา จ เต องฺคา นาญฺญํ ปสฺสามิ เอทิสํ
อุคฺฆฏฺฐปาโท ตสิโต กีโส ธมนิสนฺถโต
ฉาโต อติตฺตรูโปสิ กุโตสิ กตฺถ คจฺฉสิ
ทุทฺทสี อปฺปกาโรสิ ทุพฺพณฺโณ ภีมทสฺสโน
ชเนตฺติ ยาปิ เต มาตา น ตํ อิจฺเฉยฺย ปสฺสิตุํ
กึ กมฺมมกรา ปุพฺเพ กึ อวชฺฌํ อฆาตยิ
กิพฺพิสํ ยํ กริตฺวาน อิทํ ทุกฺขํ อุปาคมิ
ตคฺฆ เต อหมกฺขิสฺสํ ยถาปิ กุสโล ตถา
สจฺจวาทึ หิ โลกสฺมึ ปสํสนฺตีธ ปณฺฑิตา
เอโก จรํ โคคเวโส มูโฬฺห อจฺจสรึ วเน
อรญฺเญ อีริเณ วิวเน นานากุญฺชรเสวิเต
วาฬมิคานุจริเต วิปฺปนฏฺโฐสฺมิ กานเน
อจรึ ตตฺถ สตฺตาหํ ขุปฺปิปาสสมปฺปิโต
ตตฺถ ติณฺฑุกมทฺทกฺขึ วิสมฏฺฐํ พุภุกฺขิโต
ปปาตมภิลมฺพนฺตํ สมฺปนฺนผลธารินํ



วาตสฺสิตานิ ภกฺเขสึ ตานิ รุจฺจึสุ เม ภุสํ
อติตฺโต รุกฺขมารุยฺห ตตฺถ เหสฺสามิ อสฺสิโต
เอกํ เม ภกฺขิตํ อาสิ ทุติยํ อภิปตฺถิตํ
ตโต สา ภญฺชถ สาขา ฉินฺนา ผรสุนา วิย
โสหํ สหาว สาขาหิ อุทฺธํปาโท อวํสิโร
อปฺปติฏฺเฐ อนาลมฺเพ คิริทุคฺคสฺมิ ปาปตํ
ยสฺมา จ วาริ คมฺภีรํ ตสฺมา น สมปชฺชิสํ
ตตฺถ เสสึ นิรานนฺโท อนูนา ทสรตฺติโย
อเถตฺถ กปิ มาคจฺฉิ โคนงฺคุโล ทรีจโร
สาขาหิ สาขํ วิจรนฺโต ขาทมาโน ทุมปฺผลํ
โส มํ ทิสฺวา กีสํ ปณฺฑฑ การุญฺญมกรํ มยิ
อมฺโภ โก นาม โส เอตฺถ เอวํ ทุกฺเขน อฏฺฏิโต
มนุสฺโส อมนุสฺโส วา อตฺตานมฺเม ปเวทย
ตสฺสญฺชลึ ปณาเมตฺวา อิทํ วจนมพฺรวึ
มนุสฺโสหํ พฺยสมฺปตฺโต สา เม นตฺถิ อิโต คติ
ตํ โว วทามิ ภทฺทํ โว ตฺวญฺจ เม สรณํ ภว
ครุํ สิลํ คเหตฺวาน วิจรี ปพฺพเต กปิ
สิลาย โยตฺตํ กตฺวาน นิสโภ เอตทพฺรวิ
เอหิ เม ปิฏฺฐิมารุยฺห คีวํ คณฺหาหิ พาหุหิ
อหนฺตํ อุทฺธริสฺสามิ คิริทุคฺคต เวคสา




ตสฺส ตํ วจนํ สุตฺวา วานรินฺทสฺส สิรีมโต
ปิฏฺฐิมารุยฺห ธีรสฺส คีวํ พาหาหิ อคฺคหึ
โส มํ ตโต สมุฏฺฐาสิ เตชสี พลวา กปิ
วิหญฺญมาโน กิจฺเฉน คิริทุคฺคต เวคสา
อุทฺธริตฺวาน มํ สนฺโต นิสโภ เอตทพฺรวิ
อิงฺฆ มํ สมฺม รกฺขสฺสุ ปสฺสุปิสฺสํ มุหุตฺตกํ
สีหา พฺยคฺฆา จ ทีปิ จ อจฺฉโกกตรจฺฉโย
เต มํ ปมตฺตํ หึเสยฺยุํ เต ตฺวํ ทิสฺวา นิวารย
เอวํ เม ปริตฺตาตูน ปสฺสุปิ โส มุหุตฺตกํ
ตทาหํ ปาปิกํ ทิฏฺฐึ ปฏิลจฺฉึ อโยนิโส
ภกฺโข อยํ มนุสฺสานํ ยถา จญฺเญ วเน มิคา
ยนฺนูนิมํ วธิตฺวาน ฉาโต ขาเทยฺย วานรํ
อสิโต จ คมิสฺสามิ มํสมาทาย สมฺพลํ
กนฺตารํ นิตฺถริสฺสามิ ปาเถยฺยํ เม ภวิสฺสติ
ตโต สิลํ คเหตฺวาน มตฺถกํ สนฺนิตาฬยึ
มม ภตฺตกิลนฺตสฺส ปหาโร ทุพฺพโล อหุ
โส จ เวเคนุทปฺปตฺโต กปิ รุหิรมกฺขิโต
อสฺสุปุณฺเณหิ เนตฺเตหิ โรทนฺโต มํ อุทิกฺขติ
มายฺโย มํ กริ ภทฺทนฺเต ตฺวญฺจ นาเมทิสํ กริ
ตฺวญฺจ โข นาม ทีฆาวุ อญฺเญ วาเรตุมรหสิ



อโห วต เร ปุริส ตาว ทุกฺกรการก
เอทิสา วิสมา ทุคฺคา ปปาตา อุทฺธโต มยา
อานีโต ปรโลกาว ทุพฺเภยฺยํ มํ อมญฺญถ
ตนฺเตน ปาปธมฺเมน ปาปํ ปาเปน จินฺติตํ
มา เหว ตฺวํ อธมฺมฏฺฐ เวทนํ กฏกํ ผุสิ
มา เหว ปาปกมฺมนฺตํ ผลํ เวฬฬว ตํ วธิ
ตยิ เม นตฺถิ วิสฺสาโส ปาปธมฺม อสญฺญต
เอหิ เม ปิฏฺฐิโต คจฺฉ ทิสฺสมาโนว สนฺติเก
มุตฺโตสิ หตฺถา วาฬานํ ปตฺโตสิ มานุสึ ปทํ
เอส มคฺโค อธมฺมฏฺฐ เตน คจฺฉ ยถาสุขํ
อิทํ วตฺวา คิริจโร รุหิรํ ปกฺขลฺย มตฺถกํ
อสฺสูนิ สมฺปมชฺชิตฺวา ตโต ปพฺพตมารุหิ
โสหํ เตนาภิสตฺโตสฺมิ ปริฬาเหน อฏฺฏิโต
ฑยฺหมาเนน คตฺเตน วารึ ปาตุํ อุปาคมึ
อคฺคินา วิย สนฺตตฺโต รหโท รุหิรมกฺขิโต
ปุพฺพโลหิตสงฺกาโส สพฺโพ เม สมปชฺชถ
ยาวนฺโต อุทพินฺทูนิ กายสฺมึ นิปตึสุ เม
ตาวนฺโต คณฺฑุ ชาเยถ อฑฺฒเวลุวสาทิสา
ปภินฺนา ปคฺฆรึสุ เม กุณปา ปุพฺพโลหิตา
เยน เยเนว คจฺฉามิ คาเมสุ นิคเมสุ จ



ทณฺฑหตฺถา นิวาเรนฺติ อิตฺถิโย ปุริสา จ มํ
โอกฺกิตา ปูติคนฺเธน มาสฺสุ โอเรน อาคมา
เอตาทิสํ อิทํ ทุกฺขํ สตฺตวสฺสานิทานิ เม
อนุโภมิ สกํ กมฺมํ ปุพฺเพ ทุกฺกฏมตฺตโน
ตํ โว วทามิ ภทฺทนฺเต ยาวนฺเตตฺถ สมาคตา
มาสฺสุ มิตฺตาน ทุพฺภิตฺโถ มิตฺตทุพฺโภ หิ ปาปโก
กุฏฺฐี กิลาสี ภวติ โย มิตฺตานีธ ทุพฺภติ
กายสฺส เภทา มิตฺตทุพฺภี นิรยํ โส อุปปชฺชตีติ
มหากปิชาตกํ ฉฏฺฐํ

ทกรกฺขสชาตกํ
สเจ โว วุยฺหมานานํ สตฺตนฺนํ อุทกณฺณเว
มนุสฺสพลิเมสาโน นาวํ คเณฺหยฺย รกฺขโส
อนุปุพฺพํ กถํ ทตฺวา มุญฺเจสิ ทกรกฺขสา
มาตรํ ปฐมํ ทชฺชํ ภริยํ ทตฺวาน ภาตรํ
ตโต สหายํ ทตฺวาน ปญฺจมํ ทชฺช พฺราหฺมณํ
ฉฏฺฐาหํ ทชฺชมตฺตานํ เนว ทชฺชํ มโหสธํ
โปเสตา เต ชเนตฺตี จ ทีฆรตฺตานุกมฺปิกา
ฉพฺภิ ตยิ ปทุฏฺฐสฺมึ ปณฺฑิตา อตฺถทสฺสินี



อญฺญํ อุปนิสํ กตฺวา วธา ตํ ปริโมจยิ
ตํ ตาทิสึ ปาณททึ โอรสํ คพฺภธารินึ
มาตรํ เกน โทเสน ทชฺชาสิ ทกรกฺขิโน
ทหรา วิยลงฺการํ ธาเรติ อปิลนฺธนํ
โทวาริเก อนีกฏฺเฐ อติเวลํ ปชคฺฆติ
อโถปิ ปฏิราชูนํ สยํ ทูตานิ สาสติ
มาตรํ เตน โทเสน ทชฺชาหํ ทกรกฺขิโน
อิตฺถีคุมฺพสฺส ปวรา อจฺจนฺตํ ปิยภาณินี
อนุพฺพตา สีลวตี ฉายาว อนุปายินี
อกฺโกธนา ปุญฺญวตี ปณฺฑิตา อตฺถทสฺสินี
อุพฺพรึ เกน โทเสน ทชฺชาสิ ทกรกฺขิโน
ขิฑฺฑารติสมาปนฺนํ อนตฺถวสมาคตํ
สา มํ สกาน ปุตฺตานํ อยาจํ ยาจเต ธนํ
โสหํ ททามิ สารโต พหุํ อุจฺจาวจํ ธนํ
สุทุจฺจชํ จชิตฺวาน ปจฺฉา โสจามิ ทุมฺมโน
อุพฺพรึ เตน โทเสน ทชฺชาหํ ทกรกฺขิโน
เยโนจิตา ชานปทา อานีตา จ ปฏิคฺคหํ
อาภฏํ ปรรชฺเชภิ อภิฏฺฐาย พหุธนํ
ธนุคฺคหานํ ปวรํ สูรํ ติขิณมนฺตินํ
ภาตรํ เกน โทเสน ทชฺชาสิ ทกรกฺขิโน



เยโนจิตา ชานปทา อานีตา จ ปฏิคฺคหํ
อาภฏํ ปรรชฺเชภิ อภิฏฺฐาย พหุธนํ
ธนุคฺคหานํ ปวโร สูโร ติขิณมนฺติ จ
มยายํ สุขิโต ราชา อิติ มญฺญติ ทารโก
อุปฏฺฐานํปิ เม อยฺเย น โส เอติ ยถาปุเร
ภาตรํ เตน โทเสน ทชฺชาหํ ทกรกฺขิโน
เอกรตฺเตน อุภโย ตฺวญฺเจว ธนุเสขวา
อุโภ ชาเตตฺถ ปญฺจาลา สหายา สุสมาวยา
จริยา ตํ อนุพนฺธิตฺโถ เอกทุกฺขสุโข ตว
อุสฺสุกฺโก เต ทิวารตฺตึ สพฺพกิจฺเจสุ ปาวโฏ
สหายํ เกน โทเสน ทชฺชาสิ ทกรกฺขิโน
จริยา มํ อยํ อยฺเย สญฺชคฺฆิตฺโถ มยา สห
อชฺชาปิ เตน วณฺเณน อติเวลํ สญฺชคฺฆติ
อุพฺพริยาปิหํ อยฺเย มนฺตยามิ รโหคโต
อนามนฺโต ปวิสติ ปุพฺเพ อปฺปฏิเวทิโต
ลทฺธทฺวาโร กโตกาโส อหิรีกํ อนาทรํ
สหายํ เตน โทเสน ทชฺชาหํ ทกรกฺขิโน
กุสโล สพฺพนิมิตฺตานํ รุทญฺญู อาคตาคโม
อุปฺปาเท สุปิเน ยุตฺโต นิยฺยาเน จ ปเวสเน
ปฏฺโฐ ภุมฺมนฺตลิกฺขสฺมึ นกฺขตฺตปทโกวิโท





พฺราหฺมณํ เกน โทเสน ทชฺชาสิ ทกรกฺขิโน
ปริสายํปิ เม อยฺเย อุมฺมิลิตฺวา อุทิกฺขติ
ตสฺมา อจฺจภมม ลุทฺทํ ทชฺชาหํ ทกรกฺขิโน
สสมุทฺทปริยายํ มหึ สาครกุณฺฑลํ
วสุนฺธรํ อาวสสิ อมจฺจปริวาริโต
จาตุรนฺโต มหารฏฺโฐ วิชิตาวี มหพฺพโล
ปฐพฺยา เอกราชาสิ ยโส เต วิปุลํ คโต
โสฬสิตฺถีสหสฺสานิ อามุตฺตมณิกุณฺฑลา
นานาชนปทา นารี เทวกญฺญูปมา สุภา
เอวํ สพฺพงฺคสมฺปนฺนํ สพฺพกามสมิทฺธินํ
สุขิตานํ ปิยํ ทีฆํ ชีวิตํ อาหุ ขตฺติย
อถ ตฺวํ เกน วณฺเณน เกน วา ปน เหตุนา
ปณฺฑิตํ อนุรกฺขนฺโต ปาณํ จชสิ ทุจฺจชํ
ยโตปิ อาคโต อยฺเย มม หตฺถํ มโหสโธ
นาภิชานามิ ธีรสฺส อณุมตฺตํปิ ทุกฺกฏํ
สเจปิ กิมฺหิจิ กาเล มรณํ เม ปุเร สิยา
ปุตฺเต จ เม ปปุตฺเต จ สุขาเปยฺย มโหสโธ
อนาคตํ ปจฺจุปฺปนฺนํ สพฺพมตฺถํ วิปสฺสติ
อนาปราธกมฺมนฺตํ น ทชฺชํ ทกรกฺขิโน
อิทํ สุณาถ ปญฺจาลา จูฬเนยฺยสฺส ภาสิตํ



ปณฺฑิตํ อนุรกฺขนฺโต ปาณํ จชติ ทุจฺจชํ
มาตุ ภริยาย ภาตุ จ สขิโน พฺราหฺมณสฺส จ
อตฺตโน จาปิ ปญฺจาโล ฉนฺนํ จชติ ชีวิตํ
เอวํ มหิทฺธิยา ปญฺญา นิปุณา สาธุจินฺตินี
ทิฏฺฐธมฺมหิตตฺถาย สมฺปรายสุขาย จาติ
ทกรกฺขสชาตกํ สตฺตมํ

ปณฺฑรกชาตกํ
วิกิณฺณวาจํ อนิคุยฺหมนฺตํ
อสญฺญตํ อปริจกฺขิตารํ
ภยนฺตมเนฺวติ สยํ อโพธํ
นาคํ ยถา ปณฺฑรกํ สุปณฺโณ
โย คุยฺหมนฺตํ ปริรกฺขเนยฺยํ
โมหา นโร สํสติ หาสมาโน
ตํ ภินฺนมนฺตํ ภยมเนฺวติ ขิปฺปํ
นาคํ ยถา ปณฺฑรกํ สุปณฺโณ
นานุมิตฺโต ครุํ อตฺถํ คุยฺหํ เวทิตุมรหติ
สุมิตฺโต จ อสมฺพุทฺธํ สมฺพุทฺธํ วา อนตฺถวา
วิสฺสาสมาปชฺชิมหํ อเจลํ




สมโณ อยํ สมฺมโต ภาวิตตฺโต
ตสฺสาหมกฺขึ วิวรึ คุยฺหมตฺถํ
อตีตมตฺโถ กปณํ รุทามิ
ตสฺสาหํ ปรมํ พฺรเหฺม คุยฺหํ
วาจญฺหิมํ นาสกฺขึ สํยเมตต
ตปฺปกฺขโต หิ ภยมาคตํ มม
อตีตมตฺโถ กปณํ รุทามิ
โย เว นโร สุหทํ มญฺญมาโน
คุยฺหมตฺถํ สํสติ ทุกฺกุลีเน
โทสา ภยา อถวา ราครตฺโต
ปลฺลิตฺถิโต พาโล อสํสยํ โส
ติโรกฺขวาโจ อสตํ ปวิฏฺโฐ
โย สงฺคตีสุ มุทิเรติ วากฺยํ
อาสีวิโส ทุมฺมุโขตฺยาหุ ตํ นรํ
อารา อารา สํยเม ตาทิสมฺหา
อนฺนํ ปานํ กาสิกจนฺทนญฺจ
มนาปิตฺถิโย มาลมุจฺฉาทนญฺจ
โอหาย คจฺฉามเส สพฺพกาเม
สุปณฺณ ปาณูปคตาว ตฺยมฺหา
โกนีธ ติณฺณํ ครหํ อุเปติ 




อสฺมึธ โลเก ปาณภู นาคราช
สมโณ สุปณฺโณ อถวา ตฺวเมว
กึการณา ปณฺฑรก คหิโต
สมโณ หิ เม สมฺมตตฺโต อโหสิ
ปิโย จ เม มนสา ภาวิตตฺโต
ตสฺสาหมกฺขึ วิวรึ คุยฺหมตฺถํ
อตีตมตฺโถ กปณํ รุทามิ
น จตฺถิ สตฺโต อมโร ปฐพฺยา
ปญฺญาวิธา นตฺถิ น นินฺทิตพฺพา
สจฺเจน จ ธมฺเมน ธิติยา ทเมน
อลพฺภมพฺยาหรตี นโร อิธ
มาตาปิตา ปรมา พนฺธวานํ
นาสฺส ตติโย อนุกมฺปกตฺถิ
เตสมฺปิ คุยฺหํ ปรมํ น สํเส
มนฺตสฺส เภทํ ปริสงฺกมาโน
มาตาปิตา ภคินีภาตโร จ
สหายา วา ยสฺส โหนฺติ สปกฺขา
เตสมฺปิ คุยฺหํ ปรมํ น สํเส
มนฺตสฺส เภทํ ปริสงฺกมาโน
ภริยา เจ ปุริสํ วชฺชา โกมารี ปิยภาณินี



ปุตฺตรูปยสูเปตา ญาติสงฺฆปุรกฺขตา
ตสฺสาปิ คุยฺหํ ปรมํ น สํเส
มนฺตสฺส เภทํ ปริสงฺกมาโน
น คุยฺหมตฺถํ วิวเรยฺย รกฺเขยฺย นํ ยถา นิธึ
น หิ ปาตุกโต สาธุ คุโยฺห อตฺโถ ปชานตา
ถิยา คุยฺหํ น สํเสยฺย อมิตฺตสฺส จ ปณฺฑิโต
โย จามิเสน สํหีโร หทยตฺเถโน จ โย นโร
คุยฺหมตฺถมสมฺพุทฺธํ สมฺโพธยติ โย นโร
มนฺตเภทภยา ตสฺส ทาสภูโต ติติกฺขติ
ยาวนฺโต ปุริสสฺสตฺถํ คุยฺหํ ชานนฺติ มนฺตินํ
ตาวนฺโต ตสฺส อุพฺเพคา ตสฺมา คุยฺหํ น วิสฺสเช
วิวิจฺจ ภาเสยฺย ทิวา รหสฺสํ
รตฺตึ คิรํ นาติเวลํ ปมุญฺเจ
อุปสฺสุติกา หิ สุณนฺติ มนฺตํ
ตสฺมา มนฺโต ขิปฺปมุเปติ เภทํ
ยถาปิ อโยนครํ มหนฺตํ
อทฺวารกํ อายสํ ภทฺทสาลํ
สมนฺตขาตาปริขาอุเปตํ
เอวมฺปิ เม เต อิธ คุยฺหมนฺตา
เย คุยฺหมนฺตา อวิกิณฺณวาจา



ทฬฺหา สทตฺเถสุ นรา ทุชิวฺหา
อารา อมิตฺตา พฺยวชนฺติ เตหิ
อาสีวิสา วาริว สตฺตสงฺฆา
หิตฺวา ฆรํ ปพฺพชิโต อเจโล
นคฺโค มุณฺโฑ จรติ ฆาสเหตุ
ตมฺหิ นุโข วิวรึ คุยฺหมตฺถํ
อตฺถา จ ธมฺมา จ อปคตมฺหา
กถํกโร โหติ สุปณฺณราช
กึสีโล เกน วเตน วตฺตํ
สมโณ จรํ หิตฺวา มมายิตานิ
กถํกโร สคฺคมุเปติ ฐานํ
หิริยา ติติกฺขาย ทเมน ขนฺติยา
อกฺโกธโน เปสุณิยํ ปหาย
สมโณ จรํ หิตฺวา มมายิตานิ
เอวํกโร สคฺคมุเปติ ฐานํ
มาตาว ปุตฺตํ ตรุณํ ตนุชฺชํ
สมฺผสฺสตา สพฺพคตฺตํ ผเรติ
เอวมฺปิ เม ตฺวํ ปาตุรหุ ทิชินฺท
มาตาว ปุตฺตํ อนุกมฺปมาโน



หนฺทชฺช ตฺวํ มุจฺจ วธา ทุชิวฺห
ตโย หิ ปุตฺตา นหิ อญฺโญ อตฺถิ
อนฺเตวาสี ทินฺนโก อตฺรโช จ
รชสฺสุ ปุตฺตญฺญตโร เม อโหสิ
อิจฺเจว วากฺยํ วิสชฺชิ สุปณฺโณ
ภูมฺยํ ปติฏฺฐาย ทิโช ทุชิวฺหํ
มุตฺตชฺช ตฺวํ สพฺพภยาติวตฺโต
ถลูทเก โหหิ มยาภิคุตฺโต
อาตงฺกินํ ยถา กุสโล ภิสกฺโก
ปิปาสิตานํ รหโทว สีโต
เวสฺมํ ยถา หิมสีตฏฺฏิตานํ
เอวมฺปิ เต สรณมหํ ภวามิ
สทฺธึ กตฺวา อมิตฺเตน อณฺฑเชน ชลาพุช
วิวริย ทาฐํ ปสฺสสิ กุโต ตํ ภยมาคตํ
สงฺเกเถว อมิตฺตสฺมึ มิตฺตสฺมึปิ น วิสฺสเส
อภยา ภยมุปฺปนฺนํ อปิ มูลานิ กนฺตติ
กถํ นุ วิสฺสเส ตฺยมฺหิ เยนาสิ กลโห กโต
นิจฺจยตฺเตน ฐาตพฺพํ โส ทิสพฺภิ น รชฺชติ
วิสฺสาสเย น จ นํ วิสฺสเสยฺย
อสงฺกิโต สงฺกิโต จ ภเวยฺย



ตถา ตถา วิญฺญู ปรกฺกเมยฺย
ยถา ยถา ภาวํ ปโร น ชญฺญา
เต เทววณฺณา สุขุมาลรูปา
อุโภ สมา สุชยา ปุญฺญกฺขนฺธา
อุปาคมม กรมฺปิยํ อเจลํ
มิสฺสีภูตา อสฺสวาหาว นาคา
ตโต หเว ปณฺฑรโก อเจลํ
สยเมวุปาคมฺม อิทํ อโวจ
มุตฺตชฺชหํ สพฺพภยาติวตฺโต
น หิ นูน ตุยฺหํ มนโส ปิยมฺหา
ปิโย หิ เม อาสิ สุปณฺณราชา
อสํสยํ ปณฺฑรเกน สจฺจํ
โส ราครตฺโต จ อกาสิ เอตํ
ปาปกมฺมํ สมฺปชาโน น โมหา
น เม ปิยํ อปฺปิยํ วาปิ โหติ
สมฺปสฺสโต โลกมิมํ ปรญฺจ
สุสญฺญตานญฺหิ วิยญฺชเนน
อสญฺญโต โลกมิมํ จราสิ
อริยาวกาโสสิ อนริโยว โหสิ
อสญฺญโต สญฺญตสนฺนิกาโส




กณฺหาภิชาติโก อนรียรูโป
ปาปํ พหุํ ทุจฺจริตํ อจาริ
อทุฏฺฐสฺส ตุวํ ทุพฺภิ ทุพฺภี จ ปิสุโณ จสิ
เอเตน สจฺจวชฺเชน มุทฺธา เต ผลตุ สตฺตธา
ตสฺมา หิ มิตฺตานํ น ทุพฺภิตพฺพํ
มิตฺตทุพฺภา หิ ปาปิโย นตฺถิ อญฺโญ
อาสิตฺตสตฺโต นิหโต ปฐพฺยา
อินฺทสฺส วาเกฺยน หิ สํวโร หโตติ
ปณฺฑรกชาตกํ อฏฺฐมํ

สมฺพุลาชาตกํ
กา เวธมานา คิริกนฺทรายํ
เอกา ตุวํ ติฏฺฐสิ สญฺจิตูรุ
ปุฏฺฐาสิ เม ปาณิปเมยฺยมชฺเฌ
อกฺขาหิ เม นามญฺจ พนฺธเว จ
โอภาสยํ วนํ รมฺมํ สีหพฺยคฺฆนิเสวิตํ
กา วา ตฺวมสิ กลฺยาณี กสฺส วา ตฺวํ สุมชฺฌิเม
อภิวาเทมิ ตํ ภทฺเท ทานวาหํ นมตฺถุ เต
โย ปุตฺโต กาสิราชสฺส โสตฺถิเสโนติ ตํ วิทู
ตสฺสาหํ สมฺพุลา ภริยา เอวํ ชานาหิ ทานว



อภิวาเทมิ ภทฺทนฺเต สมฺพุลาหํ นมตฺถุ เต
เวเทหปุตฺโต ภทฺทนฺเต วเน วสติ อาตุโร
ตมหํ โรคสมฺมตฺตํ เอกา เอกํ อุปฏฺฐหํ
อหญฺจ วนมุญฺฉาย มธุมํสํ มิคาพิลํ
ยทาหรามิ ตํภกฺโข ตสฺส นูนชฺช นาธติ
กึ วเน ราชปุตฺเตน อาตุเรน กริสฺสสิ
สมฺพุเล ปริจิณฺเณน อหํ ภตฺตา ภวามิ เต
โสกฏฺฏาย ทุรตฺตาย กึ รูปํ วิชฺชเต มม
อญฺญํ ปริเยส ภทฺทนฺเต อภิรูปตรํ มยา
เอหิมํ คิริมารุยฺห ภริยา มยฺหํ จตุสฺสตา
ตาสํ ตฺวํ ปวรา โหติ สพฺพกามสมิทฺธินี
นนุ ตารกวณฺณาเภ ยงฺกิญฺจิ มนสิจฺฉสิ
สพฺพนฺตํ ปจุรํ มยฺหํ รมสฺสุชฺช มยา สห
โน เจ ตุวํ มเหเสยฺยํ สมฺพุเล การยิสฺสสิ
อลํ ตฺวํ ปาตราสาย ปเญฺห ภกฺขา ภวิสฺสสิ
ตญฺจ สตฺตชโฏ ลุทฺโท กฬาโร ปุริสาทโก
วเน นาถํ อปสฺสนฺตึ สมฺพุลํ อคฺคหี ภุเช
อธิปนฺนา ปิสาเจน ลุทฺเทนามิสจกฺขุนา
สา จ สตฺตุวสมฺปตฺตา ปติเมวานุโสจติ
น เม อิทํ ตถา ทุกฺขํ ยํ มํ ขาเทยฺย รกฺขโส




ยญฺจ เม อยฺยปุตฺตสฺส มโน เหสฺสติ อญฺญถา
น สนฺติ เทวา ปวสนฺติ นูน
น หิ นูน สนฺติ อิธ โลกปาลา
สหสา กโรนฺตานมสญฺญตานํ
น หิ นูน สนฺติ ปฏิเสธิตาโร
อิตฺถีนเมสา ปวรา ยสสฺสินี
สนฺตา สมา อคฺคิริวุคฺคเตชา
ตญฺเจ ตุวํ รกฺขสาเทสิ กญฺญํ
มุทฺธา จ หิ สตฺตธา เต ผเลยฺย
มา ตฺวํ ทหิ มุญฺจ ปติพฺพตาย
สา จ อสฺสมมาคจฺฉิ ปมุตฺตา ปุริสาทกา
นิฑฺฑํ ผลีนสกุณีว คตสิงฺคํว อาลยํ
สา ตตฺถ ปริเทเวสิ ราชปุตฺตี ยสสฺสินี
สมฺพุลา อุตุมตฺตกฺขา วเน นาถํ อปสฺสนฺตี
สมเณ พฺราหฺมเณ วนฺเท สมฺปนฺนจรเณ อิเส
ราชปุตฺตํ อปสฺสนฺตี ตุมฺหมฺหิ สรณํ คตา
วนฺเท สีเห จ พฺยคฺเฆ จ เย จ อญฺเญ วเน มิคา
ราชปุตฺตํ อปสฺสนฺตี ตุมฺหมฺหิ สรณํ คตา
ติณาลตานิ โอสโธฺย ปพฺพตานิ วนานิ จ
ราชปุตฺตํ อปสฺสนฺตี ตุมฺหมฺหิ สรณํ คตา



วนฺเท อินฺทิวรีสามํ รตฺตินกฺขตฺตมาลินึ
ราชปุตฺตํ อปสฺสนฺตี ตุมฺหมฺหิ สรณํ คตา
วนฺเท ภาคีรถึ คงฺคํ สวนฺตีนํ ปฏิคฺคหํ
ราชปุตฺตํ อปสฺสนฺตี ตุมฺหมฺหิ สรณํ คตา
วนฺเท อหํ ปพฺพตราช เสฏฺฐํ หิมวนฺตํ สิลุจฺจยํ
ราชปุตฺตํ อปสฺสนฺตี ตุมฺหมฺหิ สรณํ คตา
อติสายํ วตาคจฺฉิ ราชปุตฺตี ยสสฺสินี
เกน นุชฺช สมาคจฺฉิ โก เต ปิยตโร มยา
อิทํ โขหํ ตทาโวจํ คหิตา เตน สตฺตุนา
น เม อิทํ ตถา ทุกฺขํ ยํ มํ ขาเทยฺย รกฺขโส
ยญฺจ เม อยฺยปุตฺตสฺส มโน เหสฺสติ อญฺญถา
โจรีนํ พหุพุทฺธีนํ ยาสุ สจฺจํ สุทุลฺลภํ
ถีนํ ภาโว ทุราชาโน มจฺฉสฺเสโวทเก คตํ
ตถา มํ สจฺจํ ปาเลตุ ปาลยิสฺสติ เจ มมํ
ยถาหํ นาภิชานามิ อญฺญํ ปิยตรํ ตยา
เอเตน สจฺจวชฺเชน พฺยาธิ เต วูปสมฺมตุ
เย กุญฺชรา สตฺตสตา อุฬารา
รกฺขนฺติ รตฺตินฺทิวมุยฺยุตาวุธา
ธนุคฺคหานญฺจ สตานิ โสฬส
กถํวิเธ ปสฺสสิ ภทฺเท สตฺตโว


อลงฺกตาโย ปทุมุตฺตรตฺตจา
วิราคิตา ปสฺสติ หํสคคฺครา
ตาสํ สุณิตฺวา มิตคีตวาทิตํ
นทานิ เม ตาต ตถา ยถา ปุเร
สุวณฺณสงฺกจฺจธรา สุวิคฺคหา
อลงฺกตา มานุสิยจฺฉรูปมา
เสโนปิยา ตาต อนินฺทิตงฺคิโย
ขตฺติยกญฺญา ปฏิโลภยนฺติ นํ
สเจ อหํ ตาต ตถา ยถา ปุเร
ปตึ ตมุญฺฉาย ปุนา วเน ภเร
สมฺมานเย มํ น จ มํ วิมานเย
อิโตปิ เม ตาต ตโต วรํ สิยา
ยมนฺนปาเน วิปุลสฺมิ โอหิเต
นารี วิมฏฺฐาภรณา อลงฺกตา
สพฺพงฺคุเปตา ปติโน จ อปฺปิยา
อวชฺฌ ตสฺสา มรณํ ตโต วรํ
อปิ เจ ทลิทฺทา กปณา อนาฬิยา
กฏาทุติยา ปติโน จ สา ปิยา
สพฺพงฺคุเปตายปิ อปฺปิยาย




อยเมว เสยฺโย กปณาปิ ยา ปิยา
สุทุลฺลภิตฺถี ปุริสสฺส ยา หิตา
ภตฺติตฺถิยา ทุลฺลโภ โย หิโต จ
หิตา จ เต สีลวตี ภริยา
ชนินฺท ธมฺมํ จร สมฺพุลาย
สเจ ตุวํ วิปุเล ลทฺธโภเค
อิสฺสาวติณฺณา มรณํ อุเปสิ
อหญฺจ เต ภทฺเท อิมา ราชกญฺญา
สพฺเพว เต วจนกรา ภวามาติ
สมฺพุลาชาตกํ นวมํ

ภณฺฑุติณฺฑุกชาตกํ
อปฺปมาโท อมตํปทํ ปมาโท มจฺจุโน ปทํ
อปฺปมตฺตา น มียนฺติ เย ปมตฺตา ยถา มตา
มทา ปมาโท ชาเยถ ปมาทา ชายเต ขโย
ขยา ปโทสา ชายนฺติ มา มโท ภรตูสภ
พหู หิ ขตฺติยา ชีนา อตฺถํ รฏฺฐํ ปมาทิโน
อโถปิ คามิโน คามา อนาคารา อคาริโน
ขตฺติยสฺส ปมตฺตสฺส รฏฺฐสฺมึ รฏฺฐวฑฺฒน
สพฺเพ โภคา วินสฺสนฺติ รญฺโญ ตํ วุจฺจเต อฆํ




เนส ธมฺโม มหาราช อติเวลํ ปมชฺชสิ
อิทฺธํ ผีตํ ชนปทํ โจรา วิทฺธํสยนฺติ นํ
น เต ปุตฺตา ภวิสฺสนฺติ น หิรญฺญํ น ธานิยํ
รฏฺเฐ วิลุมฺปมานมฺหิ สพฺพโภเคหิ ชิยฺยสิ
สพฺพโภคปริชิณฺณํ ราชานํ วาปิ ขตฺติยํ
ญาติมิตฺตา สุหชฺชา จ น ตํ มญฺญนฺติ มนฺติยํ
หตฺถาโรหา อนีกฏฺฐา รถิกา ปตฺติการกา
ตเมวมุปชีวนฺตา น ตํ มญฺญนฺติ มนฺติยํ
อสํวิหิตกมฺมนฺตํ พาลํ ทุมฺมนฺติมนฺตินํ
สิรี ชหติ ทุมฺเมธํ ชิณฺณํว อุรโค ตจํ
สุสํวิหิตกมฺมนฺตํ กาลุฏฺฐายึ อตนฺทิตํ
สพฺเพ โภคาภิวฑฺฒนฺติ คาโว สอุสภามิว
อุปสฺสุตึ มหาราช รฏฺเฐ ชนปเท จร
ตตฺถ ทิสฺวา จ สุตฺวา จ ตโต ตํ ปฏิปชฺชสิ
เอวํ เวเทตุ ปญฺจาโล สงฺคาเม สรมปฺปิโต
ยถาหมชฺช เวเทมิ กณฺฏเกน สมปฺปิโต
ชิณฺโณ ทุพฺพลจกฺขูสิ น รูปํ สาธุ ปสฺสสิ
กึ ตตฺถ พฺรหฺมทตฺตสฺส ยนฺตํ มคฺเคยฺย กณฺฏโก
พเหฺวตฺถ พฺรหฺมทตฺตสฺส โยหํ มคฺคสฺมิ พฺราหฺมณ



อรกฺขิตา ชานปทา อธมฺมพลินา หตา
รตฺติญฺหิ โจรา ขาทนฺติ ทิวา ขาทนฺติ ตุณฺฑิยา
รฏฺฐสฺมึ กูฏราชสฺส พหุ อธมฺมิโก ชโน
เอตาทิเส ภเย ชาเต ภยฏฺฏา ตาต มาณวา
นิลฺเลนกานิ กุพฺพนฺติ วเน อาหตฺว กณฺฏกํ
กทาสฺสุ นาม ยํ ราชา พฺรหฺมทตฺโต มริสฺสติ
ยสฺส รฏฺฐสฺมิ ชิยฺยนฺติ อปฺปติกา กุมาริกา
ทุพฺภาสิตญฺหิ เต ชมฺมิ อนตฺถปทโกวิเท
กุหึ ราชา กุมารีนํ ภตฺตารํ ปริเยสติ
น เม ทุพฺภาสิตํ พฺรเหฺม โกวิทตฺถปทา อหํ
อรกฺขิตา ชานปทา อธมฺมพลินา หตา
รตฺติญฺหิ โจรา ขาทนฺติ ทิวา ขาทนฺติ ตุณฺฑิยา
รฏฺฐสฺมึ กูฏราชสฺส พหุ อธมฺมิโก ชโน
ทุชฺชีเว ทุพฺภเร ทาเร กุโต ภตฺตา กุมาริยา
เอวํ สยตุ ปญฺจาโล สงฺคาเม สตฺติยา หโต
ยถายํ กปโณ เสติ หโต ผาเลน สาลิโย
อธมฺเมน ตุวํ ชมฺม พฺรหฺมทตฺตสฺส กุชฺฌสิ
โย ตฺวํ สปสิ ราชานํ อปรชฺฌิตฺวาน อตฺตโน
ธมฺเมน พฺรหฺมทตฺตสฺส อหํ กุชฺฌามิ พฺราหฺมณ
อรกฺขิตา ชานปทา อธมฺมพลินา หตา



รตฺติญฺห โจรา ขาทนฺติ ทิวา ขาทนฺติ ตุณฺฑิยา
รฏฺฐสฺมึ กูฏราชสฺส พหุ อธมฺมิโก ชโน
สา นูน ปุน เร ปกฺกา วิกาเล ภตฺตมาหริ
ภตฺตหารึ อเปกฺขนฺโต หโต ผาเลน สาลิโย
เอวํ หญฺญตุ ปญฺจาโล สงฺคาเม อสินา หโต
ยถาหมชฺช ปหโต ขีรญฺจ เม ปวตฺติตํ
ยํ ปสุ ขีรํ ฉฑฺเฑติ ปสุ ผาลํ วิหึสติ
กึ ตตฺถ พฺรหฺมทตฺตสฺส ยํ โน ครหเต ภวํ
คารโยฺห พฺรเหฺม ปญฺจาโล พฺรหฺมทตฺตสฺส ราชิโน
อรกฺขิตา ชานปทา อธมฺมพลินา หตา
รตฺติญฺหิ โจรา ขาทนฺติ ทิวา ขาทนฺติ ตุณฺฑิยา
รฏฺฐสฺมึ กูฏราชสฺส พหุ อธมฺมิโก ชโน
จณฺฑา อากฑฺฒนา คาวี ยํ ปุเร น ทุหามเส
ตํทานิ อชฺช โทหาม ขีรกาเมหุปทฺทุตา
เอวํ กนฺทตุ ปญฺจาโล วิมุตฺโต วิปฺปสุกฺขตุ
ยถายํ กปณา คาวี วิมุตฺตา ปริธาวติ
ยํ ปสุ ปสุปาลสฺส สมฺภเมยฺย รเวยฺย วา
โกนีธ อปราธตฺถิ พฺรหฺมทตฺตสฺส ราชิโน
อปราโธ มหาพฺรเหฺม พฺรหฺมทตฺตสฺส ราชิโน
อรกฺขิตา ชานปทา อธมฺมพลินา หตา




รตฺติญฺหิ โจรา ขาทนฺติ ทิวา ขาทนฺติ ตุณฺฑิยา
รฏฺฐสฺมึ กูฏราชสฺส พหุ อธมฺมิโก ชโน
กถํ โน อสิโกสตฺถา ขีรปา หญฺญเต ปชา
เอวํ ขชฺชตุ ปญฺจาโล หโต ยุทฺเธ สปุตฺตโก
ยถาหมชฺช ขชฺชามิ คามิเกหิ อรญฺญโช
น สพฺพภูเตสุ วิเธนฺติ รกฺขํ
ราชาโน มณฺฑูก มนุสฺสโลเก
เนตฺตาวตา ราชา อธมฺมจารี
ยํ ตาทิสํ ชีวมเทยฺยุ ธงฺกา
อธมฺมรูโป วต พฺรหฺมจารี
อนุปฺปิยํ ภาสสิ ขตฺติยสฺส
วิลุมฺปมานาย ปุถุปฺปชาย
ปูเชสิ ราชํ ปรมปฺปวาทึ
สเจ อิทํ พฺรเหฺม สุรชฺชกํ สิยา
ผีตํ รฏฺฐํ มุทิตํ วิปฺปสนฺนํ
ภุตฺวา พลึ อคฺคปิณฺฑญฺจ กากา
น มาทิสํ ชีวมเทยฺยุ ธงฺกาติ
ภณฺฑุติณฺฑุกชาตกํ ทสมํ




ตสฺสุทฺทานํ
กึฉนฺท กุมฺภ ชยทฺทิส ฉทฺทนฺต
อถ ปณฺฑิตสมฺภว สีรกปิ
ทกรกฺขส ปณฺฑรนาควโร
อถ สมฺพุล ติณฺฑุกเทวสุโต
ตึสตินิปาตํ นิฏฺฐิตํ



จตฺตาลีสนิปาตชาตกํ
เตสกุณชาตกํ
เวสฺสนฺตรนฺตํ ปุจฺฉามิ สกุณ ภทฺทมตฺถุ เต
รชฺชํ กาเรตุกาเมน กึสุ กิจฺจํ กตํ วรํ
จิรสฺสํ วต มํ ตาโต กํโส พาราณสิคฺคโห
ปมตฺโต อปฺปมตฺตํ มํ ปิตา ปุตฺตํ อโจทยิ
ปฐเมเนว วิตถํ โกธํ หาสํ นิวารเย
ตโต กิจฺจานิ กาเรยฺย ตํ วตํ อาหุ ขตฺติย
ยํ ตฺวํ ตาต ตเป กมฺมํ ปุพฺเพ กตมสํสยํ
รตฺโต ทุฏฺโฐ จ ยํ กยิรา น ตํ กยิรา ตโต ปุน
ขตฺติยสฺส ปมตฺตสฺส รฏฺฐสฺมึ รฏฺฐวฑฺฒน
สพฺเพ โภคา วินสฺสนฺติ รญฺโญ ตํ วุจฺจเต อฆํ
สิรี จ ตาต ลกฺขี จ ปุจฺฉิตา เอตทพฺรวว
อุฏฺฐาเน วีริเย โปเส รมามหํ อนุสุยฺยเก
อุสฺสุยฺยเก ทุหทเย ปุริเส กมฺมทุสฺสเก
กาฬกณฺณี มหาราช รมติ จกฺกภญฺชนี
โส ตฺวํ สพฺเพสํ สุหทโย สพฺเพสํ รกฺขิโต ภว
อลกฺขึ นูท มหาราช ลกฺขฺยา ภว นิเวสนํ



สลกฺขี ธีติสมฺปนฺโน ปุริโส หิ มหคฺคโต
อมิตฺตานํ กาสิปติ มูลํ อคฺคญฺจ ฉินฺทติ
สกฺโกปิ หิ ภูตปติ อุฏฺฐาเน นปฺปมชฺชติ
ส กลฺยาเณ ธิตึ กตฺวา อุฏฺฐาเน กุรุเต มโน
คนฺธพฺพา ปิตโร เทวา สาชีวา โหนฺติ ตาทิโน
อุฏฺฐหโต อปฺปมชฺชโต อนุติฏฺฐนฺติ เทวตา
โส อปฺปมตฺโต อกุทฺโธ ตาต กิจฺจานิ การย
วายมสฺสุ สกิจฺเจสุ นาลโส วินฺทเต สุขํ
ตตฺเถว เต วตฺตปทา เอสาว อนุสาสนี
อลํ มิตฺเต สุขาเปตุํ อมิตฺตานํ ทุขาย จ
สกฺขิ ตุวํ กุณฺฑลินิ มญฺญสิ ขตฺตพนฺธุนิ
รชฺชํ กาเรตุกาเมน กึสุ กิจฺจํ กตํ วรํ
เทฺวว ตาต ปทกานิ ยตฺถ สพฺพํ ปติฏฺฐิตํ
อลทฺธสฺส จ โย ลาโภ ลทฺธสฺส จานุรกฺขนา
อมจฺเจ ตาต ชานาหิ ธีเร อตฺถสฺส โกวิเท
อนกฺขากิตเว ตาต อโสณฺเฑ อวินาสเก
โย จ ตํ ตาต รกฺเขยฺย ธนํ ยญฺเจว เต สิยา
สูโตว รถํ สงฺคเณฺห โส เต กิจฺจานิ การเย
สุสงฺคหีตนฺตชโน สยํ วิตฺตํ อเวกฺขิย
นิธิญฺจ อิณทานญฺจ น กเร ปรปตฺติยา



สยํ อายํ วยํ ชญฺญา สยํ ชญฺญา กตากตํ
นิคฺคเณฺห นิคฺคหารหํ ปคฺคเณฺห ปคฺคหารหํ
สยํ ชานปทํ อตฺถํ อนุสาส รเถสภ
มา เต อธมฺมิกา ยุตฺตา ธนํ รฏฺฐญฺจ นาสยุํ
มา จ เวเคน กิจฺจานิ กาเรสิ การเยสิ วา
เวคสา หิ กตํ กมฺมํ มนฺโท ปจฺฉานุตปฺปติ
มา เต อธิสเร มุจฺจ สุพาฬฺหมธิโกปิตํ
โกธสา หิ พหู ผีตา กุลา อกุลตํ คตา
มา ตาต อิสฺสโรมฺหีติ อนตฺถาย ปตารยิ
อิตฺถีนํ ปุริสานญฺจ มา เต อาสิ ทุกฺขุทฺรโย
อเปตโลมหํสสฺส รญฺโญ กามานุสาริโน
สพฺเพ โภคา วินสฺสนฺติ รญฺโญ ตํ วุจฺจเต อฆํ
ตตฺเถว เต วตฺตปทา เอสาว อนุสาสนี
ทกฺขสฺสุทานิ ปุญฺญกโร อโสณฺโฑ อวินาสโก
สีลวสฺสุ มหาราช ทุสฺสีโล วินิปาติโก
อปุจฺฉิมฺหา โกสิยโคตฺตํ กุณฺฑลินึ ตเถว จ
ชมฺพุก ตฺวํทานิ วเทหิ พลานํ พลมุตฺตมํ
พลํ ปญฺจวิธํ โลเก ปุริสสฺมึ มหคฺคเต
ตตฺถ พาหุพลํ นาม จริมํ วุจฺจเต พลํ
โภคพลญฺจ ทีฆาวุ ทุติยํ วุจฺจเต พลํ



อมจฺจพลญฺจ ทีฆาวุ ตติยํ วุจฺจเต พลํ
อภิชจฺจพลญฺเจว ตํ จตุตฺถํ อสํสยํ
ยานิ เจตานิ สพฺพานิ อธิคฺคณฺหาติ ปณฺฑิโต
ตํ พลานํ พลํ เสฏฺฐํ อคฺคํ ปญฺญาพลํ วรํ
ปญฺญาพเลนุปตฺถทฺโธ อตฺถํ วินฺทติ ปณฺฑิโต
อปิ เจ ลภติ มนฺโท ผีตํ ธรณิมุตฺตมํ
อกามสฺส ปสยฺหํ วา อญฺโญ ตํ ปฏิปชฺชติ
อภิชาโตปิ เจ โหติ รชฺชํ ลทฺธาน ขตฺติโย
ทุปฺปญฺโญ หิ กาสิปติ สพฺเพนปิ น ชีวติ
ปญฺญา สุตวินิจฺฉินี ปญฺญา กิตฺติ สิโลกวฑฺฒนี
ปญฺญาสหิโต นโร อิธ อปิ ทุกฺเข สุขานิ วินฺทติ
ปญฺญญฺจ โข อสุสฺสูสํ น โกจิ อธิคจฺฉติ
พหุสฺสุตํ อนาคมฺม ธมฺมฏฺฐํ อวินิพฺภชํ
โย จ ธมฺมวิภงฺคญฺญู กาลุฏฺฐายี อตนฺทิโต
อนุฏฺฐหติ กาเลน กมฺมผลํ ตสฺส อิชฺฌติ
อนายตนสีลสฺส อนายตนเสวิโน
น นิพฺพินฺทิยการิสฺส สมฺมทตฺโถ วิปจฺจติ
อชฺฌตฺตญฺจ ปยุตฺตสฺส ตถายตนเสวิโน
อนิพฺพินฺทิยการิสฺส สมฺมทตฺโถ วิปจฺจติ
โยคปฺปโยคสงฺขาตํ สมฺภตสฺสานุรกฺขนํ



ตานิ ตฺวํ ตาต เสวสฺสุ มา อกมฺมาย รนฺธยิ
อกมฺมุนา หิ ทุมฺเมโธ นฬาคารํว สีทติ
ธมฺมญฺจร มหาราช มาตาปิตูสุ ขตฺติย
อิธ ธมฺมญฺจริตฺวาน ราช สคฺคํ คมิสฺสสิ
ธมฺมญฺจร มหาราช ปุตฺตทาเรสุ ขตฺติย
อิธ ธมฺมญฺจริตฺวาน ราช สคฺคํ คมิสฺสสิ
ธมฺมญฺจร มหาราช มิตฺตามจฺเจสุ ขตฺติย
อิธ ธมฺมญฺจริตฺวาน ราช สคฺคํ คมิสฺสสิ ย
ธมฺมญฺจ มหาราช วาหเนสุ พเลสุ จ
อิธ ธมฺมญฺจริตฺวาน ราช สคฺคํ คมิสฺสสิ
ธมฺมญฺจร มหาราช คาเมสุ นิคเมสุ จ
อิธ ธมฺมญฺจริตฺวาน ราช สคฺคํ คมิสฺสสิ
ธมฺมญฺจร มหาราช รฏฺเฐสุ ชนปเทสุ จ
อิธ ธมฺมญฺจริตฺวาน ราช สคฺคํ คมิสฺสสิ
ธมฺมญฺจร มหาราช สมเณ พฺราหฺมเณสุ จ
อิธ ธมฺมญฺจริตฺวาน ราช สคฺคํ คมิสฺสสิ
ธมฺมญฺจร มหาราช มิคปกฺขีสุ ขตฺติย
อิธ ธมฺมญฺจริตฺวาน ราช สคฺคํ คมิสฺสสิ
ธมฺมญฺจร มหาราช ธมฺโม จิณฺโณ สุขาวโห
อิธ ธมฺมญฺจริตฺวาน ราช สคฺคํ คมิสฺสสิ


ธมฺมญฺจร มหาราช อินฺทา เทวา สพฺรหฺมกา
สุจิณฺเณน ทิวํ ปตฺตา มา ธมฺมํ ราช ปามโท
ตตฺเถว เต วตฺตปทา เอสาว อนุสาสนี
สปฺปญฺญเสวิ กลฺยาณี สมตฺตํ สาม ตํ วิทูติ
เตสกุณชาตกํ ปฐมํ

สรภงฺคชาตกํ
อลงฺกตา กุณฺฑลิโน สุวตฺถา
เวฬุริยมุตฺตาถรุขคฺคพนฺธา
รเถสภา ติฏฺฐถ เก นุ ตุเมฺห
กถํ โว ชานนฺติ มนุสฺสโลเก
อหมฏฺฐโก ภีมรโถ ปนายํ
กาลิงฺคราชา ปน อุคฺคโตยํ
สุสญฺญตานํ อิสีนํ ทสฺสนาย
อิธาคตา ปุจฺฉิตาเยมฺห ปเญฺห
เวหายสํ ติฏฺฐสิ อนฺตลิกฺเข
ปถทฺธุโน ปณฺณรเสว จนฺโท
ปุจฺฉามิ ตํ ยกฺข มหานุภาวํ
กถนฺตํ ชานนฺติ มนุสฺสโลเก
ยมาหุ เทเวสุ สุชมฺปตีติ



มฆวาติ ตํ อาหุ มนุสฺสโลเก
ส เทวราชา อิทมชฺช ปตฺโต
สุสญฺญตานํ อิสีนํ ทสฺสนาย
ทูเร สุตา โน อิสโย สมาคตา
มหิทฺธิกา อิทฺธิคุณูปปนฺนา
วนฺทามิ เต อยิเร ปสนฺนจิตฺโต
เย ชีวโลเกตฺถ มนุสฺสเสฏฺฐา
คนฺโธ อิสีนํ จิรทกฺขิตานํ
กายา จุโต คจฺฉติ มาลุเตน
อิโต ปฏิกฺกมฺม สหสฺสเนตฺต
คนฺโธ อิสีนํ อสุจิ เทวราช
คนฺโธ อิสีนํ จิรทกฺขิตานํ
กายา จุโต คจฺฉตุ มาลุเตน
วิจิตฺรปุปฺผํ สุรภึว มาลํ
คนฺธญฺจ เอตํ ปฏิกงฺขาม ภนฺเต
นเหตฺถ เทวา ปฏิกฺกูลสญฺญิโน
ปุรินฺทโท ภูตปตี ยสสฺสี
เทวานมินฺโท มฆวา สุชมฺปติ
ส เทวราชา อสุรปฺปมทฺทโน
โอกาสมากงฺขติ ปญฺห ปุจฺฉิตุํ



โก เนวิเมสํ อิธ ปณฺฑิตานํ
ปเญฺห ปุฏฺโฐ นิปุเณ พฺยากริสฺสติ
ติณฺณญฺจ รญฺญํ มนุชาธิปานํ
เทวานมินฺทสฺส จ วาสวสฺส
อยํ อิสิ สรภงฺโค ตปสฺสี
ยโต ชาโต วิรโต เมถุนสฺมา
อาเจรปุตฺโต สุวินีตรูโป
โส เตสํ ปญฺหานิ วิยากริสฺสติ
โกณฺฑญฺญ ปญฺหานิ วิยากโรหิ
ยาจนฺติ ตํ อิสโย สาธุรูปา
โกณฺฑญฺญ เอโส มนุเชสุ ธมฺโม
ยํ วุฑฺฒมาคจฺฉติ เอส ภาโร
กตาวกาสา ปุจฺฉนฺตุ โภนฺโต
ยงฺกิญฺจิ ปญฺหํ มนสาภิปตฺถิตํ
อหํ หิ ตํ ตํ โว วิยากริสฺสํ
ญตฺวา สยํ โลกมิมํ ปรญฺจ
ตโต จ มฆวา สกฺโก อตฺถทสฺสี ปุรินฺทโท
อปุจฺฉิ ปฐมํ ปญฺหํ ยญฺจาสิ อภิปตฺถิตํ
กึสู วธิตฺวา น กทาจิ โสจติ
กิสฺสปฺปหานํ อิสโย วณฺณยนฺติ



กสฺสีธ วุตฺตํ ผรุสํ ขเมถ
อกฺขาหิ เม โกณฺฑญฺญ เอตมตฺถํ
โกธํ วธิตฺวา น กทาจิ โสจติ
มกฺขปฺปหานํ อิสโย วณฺณยนฺติ
สพฺเพสํ วุตฺตํ ผรุสํ ขเมถ
เอตํ ขนฺตึ อุตฺตมมาหุ สนฺโต
สกฺกา อุภินฺนํ วจนํ ติติกฺขิตุํ
สทิสสฺส วา เสฏฺฐตรสฺส วาปิ
กถํ นุ หีนสฺส วโจ ขเมถ
อกฺขาหิ เม โกณฺฑญฺญ เอตมตฺถํ
ภยา หิ เสฏฺฐสฺส วโจ ขเมถ
สารมฺภเหตุ ปน สาทิสสฺส
โย จีธ หีนสฺส วโจ ขเมถ
เอตํ ขนฺตึ อุตฺตมมาหุ สนฺโต
กถํ วิชญฺญา จตุมฏฺฐรูปํ
เสฏฺฐํ สริกฺขํ อถวาปิ หีนํ
วิรูปรูเปน จรนฺติ สนฺโต
ตสฺมา หิ สพฺเพส วโจ ขเมถ
น เหตมตฺถํ มหตีปิ เสนา
สราชิกา ยุชฺฌมานา ลเภถ



ยํ ขนฺติมา สปฺปุริโส ลเภถ
ขนฺติพลสฺสูปสมนฺติ เวรา
สุภาสิตนฺเต อนุโมทิยาน
อญฺญนฺตํ ปุจฺฉามิ ตทิงฺฆ พฺรูหิ
ยถา อหู ทณฺฑกี นาลิกีโร
อถชฺชุโน กลาพุ จาปิ ราชา
เตสํ คตึ พฺรูหิ สุปาปกมฺมินํ
กตฺถูปปนฺนา อิสีนํ วิเหฐกา
กีสํ หิ วจฺฉํ อวกฺรีย ทณฺฑกี
อุจฺฉินฺนมูโล สชโน สรฏฺโฐ
กุกฺกูลนาเม นิรยมฺหิ ปจฺจติ
ตสฺส ผุลฺลิงฺคา นิปตนฺติ กาเย
โย สญฺญเต ปพฺพชิเต อเหฐยิ
ธมฺมํ ภณนฺเต สมเณ อทูสเก
ตํ นาลิกีรํ สุนขา ปรตฺถ
สงฺคมฺม ขาทนฺติ วิผนฺทมานํ
อถชฺชุโน นิรเย สตฺติสูเล
อวํสิโร ปติโต อุทฺธปาโท
องฺคีรสํ โคตมํ เหฐยิตฺวา
ขนฺตึ ตปสฺสึ จิรพฺรหฺมจารึ




โย ขณฺฑโส ปพฺพชิตํ อเฉทยิ
ขนฺตึ วทนฺตํ สมณํ อทูสกํ
กลาพุวีจึ อุปปชฺช ปจฺจติ
มหาปตาปํ กฏุกํ ภยานกํ
เอตานิ สุตฺวา นิรยานิ ปณฺฑิโต
อญฺญานิ ปาปิฏฺฐตรานิ เจตฺถ
ธมฺมญฺจเร สมณพฺราหฺมเณสุ
เอวงฺกโร สคฺคมุเปติ ฐานํ
สุภาสิตนฺเต อนุโมทิยาน
อญฺญนฺตํ ปุจฺฉามิ ตทิงฺฆ พฺรูหิ
กถํวิธํ สีลวนฺตํ วทนฺติ
กถํวิธํ ปญฺญวนฺตํ วทนฺติ
กถํวิธํ สปฺปุริสํ วทนฺติ
กถํวิธํ โน สิริ โน ชหาติ
กาเยน วาจาย จ โยธ สญฺญโต
มนสา จ กิญฺจิ น กโรติ ปาปํ
น อตฺตเหตุ อลิกํ ภณาติ
ตถาวิธํ สีลวนฺตํ วทนฺติ
คมฺภีรปญฺหํ มนสาภิจินฺตยํ
นจฺจาหิตํ กมฺม กโรติ ลุทฺทํ



กาลาคตํ อตฺถปทํ น ริญฺจติ
ตถาวิธํ ปญฺญวนฺตํ วทนฺติ
โย เว กตญฺญู กตเวทิ ธีโร
กลฺยาณมิตฺโต ทฬฺหภตฺติ จ โหติ
ทุกฺขิตสฺส สกฺกจฺจ กโรติ กิจฺจํ
ตถาวิธํ สปฺปุริสํ วทนฺติ
เอเตหิ สพฺเพหิ คุเณหุเปโต
สทฺโธ มุทุ สํวิภาคี วทญฺญู
สงฺคาหกํ สขิลํ สณฺหวาจํ
ตถาวิธํ โน สิริ โน ชหาติ
สุภาสิตนฺเต อนุโมทิยาน
อญฺญนฺตํ ปุจฺฉามิ ตทิงฺฆ พฺรูหิ
สีลํ สิริญฺจาปิ สตญฺจ ธมฺมํ
ปญฺญญฺจ กํ เสฏฺฐตรํ วทนฺติ
ปญฺญา หิ เสฏฺฐา กุสลา วทนฺติ
นกฺขตฺตราชาริว ตารกานํ
สีลํ สีรี จาปิ สตญฺจ ธมฺโม
อนฺวายิกา ปญฺญวโต ภวนฺติ
สุภาสิตนฺเต อนุโมทิยาน
อญฺญนฺตํ ปุจฺฉามิ ตทิงฺฆ พฺรูหิ



กถงฺกโร กินฺติกโร กิมาจรํ
กึ เสวมาโน ลภตีธ ปญฺญํ
ปญฺญายทานิปฺปฏิปทํ วเทหิ
กถงฺกโร ปญฺญวา โหติ มจฺโจ
เสเวถ พุทฺเธ นิปุเณ พหุสฺสุเต
อุคฺคาหโก จปฺปริปุจฺฉโก สิยา
สุเณยฺย สกฺกจฺจ สุภาสิตานิ
เอวงฺกโร ปญฺญวา โหติ มจฺโจ
ส ปญฺญวา กามคุเณ อเวกฺขติ
อนิจฺจโต ทุกฺขโต โรคโต จ
เอวํวิปสฺสี ปชหาติ ฉนฺทํ
ทุกฺเขสุ กาเมสุ มหพฺภเยสุ
ส วีตราโค ส วิเนยฺย โทสํ
เมตฺตจิตฺตํ ภาเวยฺย อปฺปมาณํ
สพฺเพสุ ภูเตสุ นิธาย ทณฺฑํ
อนินฺทิโต พฺรหฺมมุเปติ ฐานํ
มหิทฺธิยํ อาคมนํ อโหสิ
ตวมฏฺฐก ภีมรถสฺส จาปิ
กาลิงฺคราชสฺส จ อุคฺคตสฺส




สพฺเพส โว กามราโค ปหีโน
เอวเมตํ ปรจิตฺตเวทิ
สพฺเพส โน กามราโค ปหีโน
กโรหิ โอกาสมนุคฺคหาย
ยถา คตินฺเต อภิสมฺภเวม
กโรมิ โอกาสมนุคฺคหาย
ตถาหิ โว กามราโค ปหีโน
ผราถ กายํ วิปุลาย ปีติยา
ยถา คตึ เม อภิสมฺภเวถ
สพฺพํ กริสฺสาม ตวานุสาสนึ
ยํ ยํ ตุวํ วกฺขสิ ภูริปญฺญ
ผราม กายํ วิปุลาย ปีติยา
ยถา คตินฺเต อภิสมฺภเวม
กตาย วจฺฉสฺส กิสสฺส ปูชา
คจฺฉนฺตุ โภนฺโต อิสโย สาธุรูปา
ฌาเน รตา โหถ สทา สมาหิตา
เอสา รตี ปพฺพชิตสฺส เสฏฺฐา
สุตฺวาน คาถา ปรมตฺถสญฺหิตา
สุภาสิตา อิสินา ปณฺฑิเตน
เต เวทชาตา อนุโมทมานา



ปกฺกามุ เทวา เทวปุรํ ยสสฺสิโน
คาถา อิมา อตฺถวตี สุพฺยญฺชนา
สุภาสิตา อิสินา ปณฺฑิเตน
โยโกจิมา อฏฺฐิกตฺวา สุเณยฺย
ลเภถ ปุพฺพาปริยํ วิเสสํ
ลทฺธาน ปุพฺพาปริยํ วิเสสํ
อทสฺสนํ มจฺจุราชสฺส คจฺเฉ
สาลิสฺสโร สารีปุตฺโต เมณฺฑิสฺสโร จ กสฺสโป
ปพฺพโต อนุรุทฺโธ จ กจฺจายโน จ เทวิโล
อนุสิสฺโส จ อานนฺโท กีสวจฺโฉ จ โกลิโต
นารโท อุทายี เถโร ปริสา พุทฺธปริสา
สรภงฺโค โพธิสตฺโต เอวํ ธาเรถ ชาตกนฺติ
สรภงฺคชาตกํ ทุติยํ

อลมฺพุสาชาตกํ
อถาพฺรวิ พฺรหา อินฺโท วตฺรภู ชยตํ ปิตา
เทวกญฺญํ ปราเภตฺวา สุธมฺมายํ อลมฺพุสํ
มิสฺเส เทวา ตํ ยาจนฺติ ตาวตึสา สอินฺทกา




อิสิปโลภิเก คจฺฉ อิสิสิงฺคํ อลมฺพุเส
ปุรายํ อเมฺห นาจฺเจติ วตวา พฺรหฺมจริยวา
นิพฺพานาภิรโต พุทฺโธ ตสฺส มคฺคานิ อาวร
เทวราช กิเมว ตฺวํ มเมว ตุวํ สิกฺขสิ
อิสิปโลภิเก คจฺฉ สนฺติ อญฺญาปิ อจฺฉรา
มาทิสิโย ปวรา เจว อโสเก นนฺทเน วเน
ตาสํปิ โหตุ ปริยาโย ตาปิ ยนฺตุ ปโลภิกา
อทฺธา หิ สจฺจํ ภณสิ สนฺติ อญฺญาปิ อจฺฉรา
ตาทิสิโย ปวรา เจว อโสเก นนฺทเน วเน
น ตา เอวํ ปชานนฺติ ปาริจริยํ ปุมํ คตา
ยาทิสํ ตฺวํ ปชานาสิ นาริ สพฺพงฺคโสภเน
ตฺวเมว คจฺฉ กลฺยาณิ อิตฺถีนํ ปวรา จสิ
ตเวว วณฺณรูเปน วสมานาปยิสฺสสิ
นวาหํ น คมิสฺสามิ เทวราเชน เปสิตา
วเภมิ เจตํ อาสาทุํ อุคฺคเตโช หิ พฺราหฺมโณ
อเนเก นิรยํ ปตฺตา อิสิมาสาทิยา ชนา
อาปนฺนา โมหสํสารํ ตสฺมา โลมานิ หํสเย
อิทํ วตฺวาน ปกฺกามิ อจฺฉรา กามวณฺณินี
มิสฺสา มิสฺเสตุมิจฺฉนฺตี อิสิสิงฺคํ อลมฺพุสา
สา จ ตํ วนโมคฺคยฺห อิสิสิงฺเคน รกฺขิตํ




พิมฺพชาลกสญฺฉนฺนํ สมนฺตา อฑฺฒโยชนํ
ปาโตว ปาตราสมฺหิ อุทยสมยํ ปติ
อคฺคิฏฺฐํ ปริมชฺชนฺตํ อิสิสิงฺคํ อุปาคมิ
กา นุ วิชฺชุริวาภาสิ โอสธี วิย ตารกา
วิจิตฺตหตฺถาภรณา อามุตฺตมณิกุณฺฑลา
อาทิจฺจวณฺณสงฺกาสา เหมจนฺทนคนฺธินี
สญฺญตูรุ มหามายา กุมารี จารุทสฺสนา
วิลากา มุทุกา สุทฺธา ปาทา เต สุปฺปติฏฺฐิตา
คมนา กามนียา เต หรนฺติเยว เม มโน
อนุปุพฺพา จ เต อูรู นาคนาสสมูปมา
วิมฏฺฐา ตุยฺหํ สุสฺโสณี อกฺขสฺส ผลกํ ยถา
อุปฺปลสฺเสว กิญฺชกฺขา นาภิ เต สาธุสณฺฐิตา
ปุรา กณฺหญฺชนสฺเสว ทูรโต ปฏิทิสฺสติ
ทุวิธา ชาตา อุรชา อวณฺฏา สาธุปจฺจุทา
ปโยธรา อปฺปตีตา อฑฺฒลาพุสมา ถนา
ทีฆา กมฺพุตลาภาสา คีวา เอเณยฺยกา ยถา
ปณฺฑราวรณา วคฺคุ จตุตฺถมนสนฺนิภา
อุทฺธคฺคา จ อธคฺคา จ ทุมคฺคปริมชฺชิตา
ทุวิชา เนลสมฺภูตา ทนฺตา ตว สุทสฺสนา
อปณฺฑรา โลหิตนฺตา ชิญฺชุกผลสนฺนิภา



อายตา จ วิสาลา จ เนตฺตา ตว สุทสฺสนา
นาติทีฆา สุสมฏฺฐา กนกพฺยา สโมจิตา
อุตฺตมงฺครุหา ตุยฺหํ เกสา จนฺทนคนฺธิกา
ยาวตา กสิโครกฺขา วาณิชานญฺจ ยา คติ
อิสีนญฺจ ปรกฺกนฺตํ สญฺญตานํ ตปสฺสินํ
น เต สมสมํ ปสฺเส อสฺมึ ปฐวิมณฺฑเล
โก วา ตฺวํ กสฺส วา ปุตฺโต กถํ ชาเนมุ ตํ มยํ
น ปญฺหกาโล ภทฺทนฺเต กสฺสเปวํ คเต สติ
เอหิ สมฺม รมิสฺสาม อุโภ อสฺมากมสฺสเม
เอหิ ตํ อุปคุยฺหิสฺสํ รตีนํ กุสโล ภว
อิทํ วตฺวาน ปกฺกามิ อจฺฉรา กามวณฺณินี
มิสฺสา มิสฺเสตุมิจฺฉนฺตี อิสิสิงฺคํ อลมฺพุสา
โส จ เวเคน นิกฺขมฺม เฉตฺวา ทนฺธปรกฺกมํ
ตมุตฺตมาสุ เวณีสุ อชฺฌปฺปตฺโต ปรามสิ
ตมุทาวตฺต กลฺยาณี ปลิสฺสชฺชิ สุโสภนี
จวิ ตมฺหา พฺรหฺมจริยา ยถา ตํ อถ โตสิตา
มนสา อคมา อินฺทํ วสนฺตํ นนฺทเน วเน
ตสฺสา สงฺกปฺปมญฺญาย มฆวา เทวกุญฺชโร
ปลฺลงฺกํ ปาหินิ ขิปฺปํ โสวณฺณํ โสปวาหนํ
สอุรจฺฉทปญฺญาสํ สหสฺสปฏิยตฺถตํ



ตเมนํ ตตฺถ ธาเรสิ อุเร กตฺวาน โสภนา
ยถา เอกมุหุตฺตํว ตีณิ วสฺสานิ ธารยิ
วิมโท ตีหิ วสฺเสหิ ปพุชฺฌิตฺวาน พฺราหฺมโณ
อทฺทสาสิ หริตรุกฺเข สมนฺตา อคฺคิยายนํ
นวปตฺตวนํ ผุลฺลํ โกกิลคณโฆสิตํ
สมนฺตา ปวิโลเกตฺวา รุทํ อสฺสูนิ วตฺตยิ
น ชุเห น ชเป มนฺเต อคฺคิหุตฺตํ ปหาปิตํ
โก นุ เม ปาริจริยาย ปุพฺเพ จิตฺตํ ปโลภยิ
อรญฺเญ เม วิหรโต โย เม เตชาหสมฺภุตํ
นานารตฺตนปริปูรํ นาวํว คณฺหิ อณฺณเว
อหนฺเต ปาริจริยาย เทวราเชน เปสิตา
อวธิ จิตฺตํ จิตฺเตน ปมาทา ตฺวํ น พุชฺฌสิ
อิมานิ กิร มํ ตาโต กสฺสโป อนุสาสติ
กมลาสริสิตฺถิโย ตาโย พุชฺเฌสิ มาณว
อุเร คณฺฑาโย พุชฺเฌสิ ตาโย พุชฺเฌสิ มาณว
อิจฺจานุสาสิมํ ตาโต ยถา มํ อนุกมฺปโก
ตสฺสาหํ วจนํ นากํ ปิตุ พุทฺธสฺส สาสนํ
อรญฺเญ นิมฺมนุสฺสมฺหิ สฺวชฺช ฌายามิ เอกโก
โสหํ ตถา กริสฺสามิ ธิรตฺถุ ชีวิเตน เม
ปุน วา ตาทิโส เหสฺสํ มรณํ เม ภวิสฺสติ



ตสฺส เตชํ วิริยญฺจ ธิตึ ญตฺวา อวฏฺฐิตํ
สิรสา อคฺคหี ปาเท อิสิสิงฺคํ อลมฺพุสา
มา เม กุชฺฌ มหาวีร มา เม กุชฺฌ มหาอิเส
มหา อตฺโถ มยา จิณฺโณ ติทสานํ ยสสฺสินํ
ตยา สงฺกมฺปิตํ อาสิ สพฺพํ เทวปุรํ ตทา
ตาวตึสา จ เย เทวา ติทสานญฺจ วาสโว
ตฺวญฺจ ภทฺเท สุขี โหหิ คจฺฉ กญฺเญ ยถาสุขํ
ตสฺส ปาเท คเหตฺวาน กตฺวา จ นํ ปทกฺขิณํ
อญฺชลึ ปคฺคเหตฺวาน ตมฺหา ฐานา อปกฺกมิ
โย ตสฺสา อาสิ ปลฺลงฺโก โสวณฺโณ โสปวาหโน
สอุรจฺฉทปญฺญาโส สหสฺสปฏิยตฺถโต
ตเมว ปลฺลงฺกมารุยฺห อคา เทวาน สนฺติเก
ตโมกฺกมิว อายนฺตึ ชลนฺตึ วิชฺชุตํ ยถา
ปตีโต สุมโน วิตฺโต เทวินฺโท อททา วรํ
วรญฺเจ เม อโท สกฺก สพฺพภูตานมิสฺสร
น อิสิปโลภิกา คจฺเฉ เอตํ สกฺก วรํ วเรติ
อลมฺพุสาชาตกํ ตติยํ

สงฺขปาลชาตกํ
อริยาวกาโสสิ ปสนฺนเนตฺโต



มญฺเญ ภวํ ปพฺพชิโต กุลมฺหา
กถํ นุ วิตฺตานิ ปหาย โภเค
ปพฺพชิ นิกฺขมฺม ฆรา สปญฺโญ
สยํ วิมานํ นรเทว ทิสฺวา
มหานุภาวสฺส มโหรคสฺส
ทิสฺวาน ปุญฺญาน มหาวิปากํ
สทฺธายหํ ปพฺพชิโตมฺหิ ราช
น กามกามา น ภยา น โทสา
วาจํ มุสา ปพฺพชิตา ภณนฺติ
อกฺขาหิ เม ปุจฺฉิโต เอตมตฺถํ
สุตฺวาน เม ชายิหิติปฺปสาโท
วาณิชฺช รฏฺฐาธิป คจฺฉมาโน
ปเถ อทฺทสาสิมฺหิ โภชปุตฺเต
ปวฑฺฒกายํ อุรคํ มหนฺตํ
อาทาย คจฺฉนฺเต ปโมทมาเน
โสหํ สมาคมฺม ชนินฺท เตหิ
ปหฏฺฐโลโม อวจมฺหิ ภีโต
กุหึ อยํ นียติ ภีมกาโย
นาเคน กึ กาหถ โภชปุตฺตา
นาโค อยํ นียติ โภชนตฺถํ




ปวฑฺฒกาโย อุรโค มหนฺโต
สาทุญฺจ ถูลญฺจ มุทุญฺจ มํสํ
น ตฺวํ รสญฺญาสิ วิเทหปุตฺต
อิโต มยํ คนฺตฺวา สกํ นิเกตํ
อาทาย สตฺถานิ วิโกปยิตฺวา
มํสานิ ภกฺขาม ปโมทมานา
มยํ หิ โว สตฺตโว ปนฺนคานํ
สเจ อยํ นียติ โภชนตฺถํ
ปวฑฺฒกาโย อุรโค มหนฺโต
ททามิ โว พลิพทฺธานิ โสฬส
นาคํ อิมํ มุญฺจถ พนฺธนสฺมา
อทฺธา หิ โน ภกฺโข อยํ มนาโป
พหู จ โน โอรคา ภุตฺตปุพฺพา
กโรม เต ตํ วจนํ อฬาร
มิตฺตญฺจ โน โหหิ วิเทหปุตฺต
ตทสฺสุ เต พนฺธนา โมจยึสุ
ยํ นตฺถุโต ปฏิโมกฺขสฺส ปาเส
มุตฺโต จ โส พนฺธนา นาคราชา
ปกฺกามิ ปาจีนมุโข มุหุตฺตํ
คนฺตฺวาน ปาจีนมุโข มุหุตฺตํ



ปุณฺเณหิ เนตฺเตหิ ปโลกยี มํ
ตทสฺสหํ ปิฏฺฐิโต อนฺวคจฺฉึ
ทสงฺคุลี อญฺชลึ ปคฺคเหตฺวา
คจฺเฉว โข ตฺวํ ตรมานรูโป
มา ตํ อมิตฺตา ปุนรคฺคเหสุํ
ทกฺโข หิ ลุทฺเทหิ ปุนา สมาคโม
อทสฺสนํ โภชปุตฺตาน คจฺฉ
อคมาสิ โส รหทํ วิปฺปสนฺนํ
นีโลภาสํ รมณียํ สุติตฺถํ
สโมนตํ ชมฺพุหิ เวทิสาหิ
ปาเวกฺขิ นิตฺติณฺณภโย ปตีโต
โส ตํ ปวิสฺส น จิรสฺส นาโค
ทิพฺเพน เม ปาตุรหู ชนินฺท
อุปฏฺฐหี มํ ปิตรํว ปุตฺโต
หทยงฺคมํ กณฺณสุขํ ภณนฺโต
ตฺวํ เมสิ มาตา จ ปิตา อฬาร
อพฺภนฺตโร ปาณทโท สหาโย
สกญฺจ อิทฺธึ ปฏิลาภโกสฺมิ
อฬาร ปสฺส เม นิเวสนานิ
ปหูตภกฺขํ พหุอนฺนปานํ



มสกฺกสารํ วิย วาสวสฺส
ตํ ภูมิภาเคหิ อุเปตรูปํ
อสกฺขรา เจว มุทู สภา จ
นีจาติณา อปฺปรชา จ ภูมิ
ปาสาทิกา ยตฺถ ชหนฺติ โสกํ
อนาวกลา เวฬุริยูปนีลา
จตุทฺทิสํ อมฺพวนํ สุรมฺมํ
ปกฺกา จ เปสี จ ผลา สุผุลฺลา
นิจฺโจตุกา ธารยนฺติ ผลานิ
เตสํ วนานํ นรเทว มชฺเฌ
นิเวสนํ ภสฺสรสนฺนิกาสํ
รชตคฺคฬํ โสวณฺณมยํ อุฬารํ
โอภาสติ วิชฺชุริวนฺตลิกฺเข
มณิมยา โสวณฺณมยา อุฬารา
อเนกจิตฺตา สสตํ สุนิมฺมิตา
ปริปูรา กญฺญาหิ อลงฺกตาหิ
สุวณฺณกายูรธราหิ ราช
โส สงฺขปาโล ตรมานรูโป
ปาสาทมารุยฺห อโนมวณฺโณ
สหสฺสถมฺภํ อตุลานุภาวํ



ยตฺถสฺส ภริยา มเหสี อโหสิ
เอกา จ นารี ตรมานรูปา
อาทาย เวฬุริยมยํ มหคฺฆํ
สุภํ มณึ ชาติมนฺตูปปนฺนํ
อโจทิตา อาสนมพฺภิหาสิ
ตโต มํ หตฺเถ อุรโค คเหตฺวา
นิสีทยี ปามุขอาสนสฺมึ
อิทมาสนํ อตฺร ภวํ นิสีทตุ
ภวญฺหิ เม อญฺญตโร ครูนํ
อญฺญา จ นารี ตรมานรูปา
อาทาย วารึ อุปสงฺกมิตฺวา
ปาทานิ ปกฺขาลยิ เม ชนินฺท
ภริยาว ภตฺตู ปติโน ปิยสฺส
อปรา จ นารี ตรมานรูปา
ปคฺคยฺห โสวณฺณมยาย ปาติยา
อเนกสูปํ วิวิธํ วิยญฺชนํ
อุปนามยี ภตฺต มนุญฺญรูปํ
ตุริเยหิ มํ ภารต ภุตฺตวนฺตํ
อุปฏฺฐหุํ ภตฺตุ มโน วิทิตฺวา
ตตุตฺตรึ มํ นิปตี มหนฺตํ


ทิพฺเพหิ กาเมหิ อนปฺปเกหิ
ภริยา มเมตา ติสตา อฬาร
สพฺพตฺตมชฺฌา ปทุมุตฺตราภา
อฬาร เอตาสุ เต กามการา
ททามิ เต ตา ปริจารยสฺสุ
สํวจฺฉรํ ทิพฺพรสานุภุตฺวา
ตทาสฺสุหํ อุตฺตริ ปจฺจภาสึ
นาคสฺสิทํ กินฺติ กถญฺจ ลทฺธํ
กถชฺฌคมาสิ วิมานเสฏฺฐํ
อธิจฺจ ลทฺธํ ปรินามชนฺเต
สยํ กตํ อุทาหุ เทเวหิ ทินฺนํ
ปุจฺฉามิ ตํ นาคราเชตมตฺถํ
กถชฺฌคมาสิ วิมานเสฏฺฐํ
นาธิจฺจ ลทฺธํ น ปริณามชํ เม
น สยํ กตํ นาปิ เทเวหิ ทินฺนํ
สเกหิ กมฺเมหิ อปาปเกหิ
ปุญฺเญหิ เม ลทฺธมิทํ วิมานํ
กินฺเต วตํ กึ ปน พฺรหฺมจริยํ
กิสฺส สุจิณฺณสฺส อยํ วิปาโก
อกฺขาหิ เม นาคราเชตมตฺถํ



กถํ นุ เต ลทฺธมิทํ วิมานํ
ราชา อโหสึ มคธานมิสฺสโร
ทุยฺโยธโน นาม มหานุภาโว
โส อิตฺตรํ ชีวิตํ สํวิทิตฺวา
อสสฺสตํ วิปริณามธมฺมํ
อนฺนญฺจ ปานญฺจ ปสนฺนจิตฺโต
สกฺกจฺจ ทานํ วิปุลํ อทาสึ
โอปานภูตํ เม ฆรํ ตทาสิ
สนฺตปฺปิตา สมณพฺราหฺมณา จ
มาลญฺจ คนฺธญฺจ วิเลปนญฺจ
ปทีปยํ ยานมุปสฺสยญฺจ
อจฺฉาทนํ เสยฺยมถนฺนปานํ
สกฺกจฺจ ทานานิ อทมฺห ตตฺถ
ตํ เม วตํ ตํ ปน พฺรหฺมจริยํ
ตสฺส สุจิณฺณสฺส อยํ วิปาโก
เตเนว เม ลทฺธมิทํ วิมานํ
ปหูตภกฺขํ พหุอนฺนปานํ
นจฺเจหิ คีเตหิ จุเปตรูปํ
จิรฏฺฐิตีกํ น จ สสฺสตายํ
อปฺปานุภาวา ตํ มหานุภาวํ


เตชสฺสินํ หนฺติ อเตชวนฺโต
กิเมว ทาฐาวุธ กึ ปฏิจฺจ
หตฺถตฺถมาคจฺฉิ วนิพฺพกานํ
ภยํ นุ เต อนฺวคตํ มหนฺตํ
เตโช นุ เต นานฺวคตํ ทนฺตมูลํ
กิเมว ทาฐาวุธ กึ ปฏิจฺจ
กิเลสมาปชฺชิ วนิพฺพกานํ
น เม ภยํ อนฺวคตํ มหนฺตํ
เตโช น สกฺกา มม เตภิหนฺตุํ
สตญฺจ ธมฺมานิ สุกิตฺติตานิ
สมุทฺทเวลาว ทุรจฺจยานิ
จาตุทฺทสึ ปญฺจทสึ อฬาร
อุโปสถํ นิจฺจมุปาวสามิ
อถาคมม โสฬส โภชปุตฺตา
รชฺชุํ คเหตฺวาน ทฬฺหญฺจ ปาสํ
เภตฺวาน นาสํ อติกสฺส รชฺชุํ
นยึสุ มํ สมฺปริคยฺห ลุทฺทา
เอตาทิสํ ทุกฺขมหํ ติติกฺขํ
อุโปสถํ อปฺปฏิโกปยนฺโต
เอกายเน ตํ ปเถ อทฺทสํสุ



พเลน วณฺเณน จุเปตรูปํ
สิริยา ปญฺญาย จ ภาวิโตสิ
กิมตฺถิยํ นาค ตโป กโรสิ
น ปุตฺตเหตุ น ธนสฺส เหตุ
น อายุโน จาปิ อฬาร เหตุ
มนุสฺสโยนึ อภิปตฺถยาโน
ตสฺมา ปรกฺกมฺม ตโป กโรมิ
ตฺวํ โลหิตกฺโข วิหตนฺตรํโส
อลงฺกโต กปฺปิตเกสมสฺสุ
สุโรสิโต โลหิตจนฺทเนน
คนฺธพฺพราชาว ทิสา ปภาสสิ
เทวิทฺธิปตฺโตสิ มหานุภาโว
สพฺเพหิ กาเมหิ สมงฺคิภูโต
ปุจฺฉามิ ตํ นาคราเชตมตฺถํ
เสยฺโย อิโต เกน มนุสฺสโลโก
อฬาร นาญฺญตฺร มนุสฺสโลกา
สทฺธี ว สํวิชฺชติ สํยโม วา
อหญฺจ ลทฺธาน มนุสฺสโยนึ
กาหามิ ชาติมรณสฺส อนฺตํ



สํวจฺฉโร เม วสโต ตวนฺติเก
อนฺเนน ปาเนน อุปฏฺฐิโตสฺมิ
อามนฺตยิตฺวาน ปเลมิ นาค
จิรปฺปวุฏฺโฐสฺมิ อหํ ชนินฺท
ปุตฺตา จ ทารา อนุชีวิโน จ
นิจฺจานุสิฏฺฐา อุปติฏฺฐเต ตํ
กจฺจินุ เต นาภิสํสิตฺถ โกจิ
ปิยญฺหิ เม ทสฺสนํ ตุยฺห อฬาร
ยถาปิ มาตุ จ ปิตุ อคาเร
ปุตฺโต ปิโย ปฏิวิหิโต วเสยฺย
ตโตปิ มยฺหํ อิธเมว เสยฺโย
จิตฺตญฺหิ เต นาค มยิ ปสนฺนํ
มณิ มมํ วิชฺชติ โลหิตงฺโค
ธนาหโร มณิรตนํ อุฬารํ
อาทาย ตฺวํ คจฺฉ สกํ นิเกตํ
ลทฺธา ธนนฺตํ มณิโมสฺสชสฺสุ
ทิฏฺฐา มยา มานุสกาปิ กามา
อสสฺสตา วิปริณามธมฺมา
อาทีนวํ กามคุเณสุ ทิสฺวา
สทฺธายหํ ปพฺพชิโตมฺหิ ราช



ทุมปฺผลาเนว ปตนฺติ มาณวา
ทหรา จ วุฑฺฒา จ สรีรเภทา
เอตํปิ ทิสฺวา ปพฺพชิโตมฺหิ ราช
อปณฺณกํ สามญฺญเมว เสยฺโย
อทฺธา หเว เสวิตพฺพา สปญฺญาอ
พหุสฺสุตา เย พหุฐานจินฺติโน
นาคญฺจ สุตฺวาน ตุวญฺจฬาร
กาหามิ ปุญฺญานิ อนปฺปกานิ
อทฺธา หเว เสวิตพฺพา สปญฺญา
พหุสฺสุตา เย พหุฐานจินฺติโน
นาคญฺจ สุตฺวาน มมญฺจ ราช
กโรหิ ปุญฺญานิ อนปฺปกานีติ
สงฺขปาลชาตกํ จตุตฺถํ

จุลฺลสุตโสมชาตกํ
อามนฺตยามิ นิคมํ มิตฺตามจฺเจ ปาริสชฺเช จ
สิรสฺมึ ปลิตํ ชาตํ ปพฺพชฺชํทานิ โรจหํ
อภุํ เม กถํ นุ ภณสิ
สลฺลํ เม เทว อุรสิ กปฺเปสิ
สตฺตสตา เต ภริยา



กถํ นุ เต ตา ภวิสฺสนฺติ
ปญฺญายิหินฺติ เอตา ทหรา
อญฺญํปิ ตา คมิสฺสนฺติ
สคฺคญฺจ ปตฺถยาโน
เตนาหํ ปพฺพชิสฺสามิ
ทุลฺลทฺธํ เม อาสิ สุตโสม
ยสฺส เต โหมหํ มาตา
ยํ เม วิลปนฺติยา
อนเปกฺโข ปพฺพชสิ เทว
ทุลฺลทฺธํ เม อาสิ สุตโสม
ยํ ตํ อหํ วิชายิสฺสํ
ยํ เม วิลปนฺติยา
อนเปกฺโข ปพฺพชสิ เทว
โก นาเมโส ธมฺโม สุตโสม
กา จ นาม ปพฺพชฺชา
ยํ โน อเมฺห ชิณฺเณ ปหาย
อนเปกฺโข ปพฺพชสิ เทว
ปุตฺตาปิ ตุยฺหํ พหโว
ทหรา อปฺปตฺตโยพฺพนา
มญฺชู เตปิ ตํ อปสฺสนฺตา



มญฺเญ ทุกฺขํ นิคจฺฉนฺติ
ปุตฺเตหิ จ เม เอเตหิ
ทหเรหิ อปฺปตฺตโยพฺพเนหิ
มญฺชูหิ สพฺเพหิปิ ตุเมฺหหิ
จิรํปิ ฐตฺวา วินาภาโว
ฉินฺนํ นุ ตุยฺหํ หทยํ
อาทู กรุณา จ นตฺถิ อเมฺหสุ
ยํ โน วิกนฺทนฺติโย
อนเปกฺโข ปพฺพชสิ เทว
น จ มยฺหํ ฉินฺนํ หทยํ
อตฺถิ กรุณาปิ มยฺหํ ตุเมฺหสุ
สคฺคญฺจ ปตฺถยมาโน
เตนาหํ ปพฺพชิสฺสามิ
ทุลฺลทฺธํ เม อาสิ สุตโสม
ยสฺส เต อหํ ภริยา
ยํ เม วิลปนฺติยา
อนเปกฺโข ปพฺพชสิ เทว
ทุลฺลทฺธํ เม อาสิ สุตโสม
ยสฺส เต อหํ ภริยา
ยํ เม กุจฺฉิปฏิสนฺธึ



อนเปกฺโข ปพฺพชสิ เทว
ปริปกฺโก เม คพฺโภ กุจฺฉิคโต
ยาว นํ วิชายามิ
มาหํ เอกา วิธวา
ปจฺฉา ทุกฺขานิ อทฺทกฺขึ
ปริปกฺโก เต คพฺโภ กุจฺฉิคโต
อิงฺฆ ตฺวํ วิชายสฺสุ
ปุตฺตํ อโนมวณฺณํ
ตํ หิตฺวา ปพฺพชิสฺสามิ
มา ตฺวํ จนฺเท รุทิ
มา โสจิ วนติมิรมตฺตกฺขิ
อาโรห วรปาสาทํ
อนเปกฺโข อหํ คมิสฺสามิ
โก ตํ อมฺม โกเปสิ
กึ โรทสิ เปกฺขสิ จ มํ พาฬฺหํ
กํ อวชฺฌํ ฆาเตมิ
ญาตีนํ อุทิกฺขมานานํ
น หิ โส สกฺกา หนฺตุํ
วิชิตาวี โย มํ ตาต โกเปสิ
ปิตา เต มํ ตาต อวจ


อนเปกฺโข อหํ คมิสฺสามิ
โยหํ ปุพฺเพ รเถน ยามิ
อุยฺยานํ มตฺตกุญฺชเร จ โยเธมิ
สุตโสม ปพฺพชิเต
กถํ นุทานิ กริสฺสามิ
มาตุ จ เม รุทนฺตฺยา
เชฏฺฐสฺส จ ภาตุโน อกามสฺส
หตฺเถปิ เม คหิสฺสํ
น หิ คจฺฉสิ โน อกามานํ
อุฏฺเฐหิ ตฺวํ ธาติ
อิมํ กุมารํ รเมหิ อญฺญตฺถ
มา เม ปริปนฺถมกาสิ
สคฺคํ มม ปตฺถยานสฺส
ยนฺนูนิมํ ทเทยฺยํ ปภงฺกรํ
โก นุ เม อิมินา อตฺโถ
สุตโสเม ปพฺพชิเต
กึ นุ เมนํ กริสฺสามิ
โกโส จ ตุยฺหํ วิปุโล
โกฏฺฐาคารญฺจ ตุยฺหํ ปริปูรํ
ปฐวี จ ตุยฺหํ วิชิตา



รมสฺสุ มา ปพฺพชิ เทว
โกโส จ มยฺหํ วิปุโล
โกฏฺฐาคารญฺจ มยฺหํ ปริปูรํ
ปฐวี จ มยฺหํ วิชิตา
ตํ หิตฺวา ปพฺพชิสฺสามิ
มยฺหํปิ ธนํ ปหูตํ
สงฺขาตุํ โนปิ เทว สกฺโกมิ
ตํ เต ททามิ สพฺพมฺปิ
รมสฺสุ มา ปพฺพชิ เทว
ชานามิ เต ธนํ ปหูตํ
กุลวฑฺฒน ปูชิโต ตยา จสฺมิ
สคฺคญฺจ ปตฺถยมาโน
เตนาหํ ปพฺพชิสฺสามิ
อุกฺกณฺฐิโตสฺมิ พาฬฺหํ
อรติ มํ โสมทตฺต อาวิสติ
พหุกา หิ อนฺตรายา
อชฺเชวาหํ ปพฺพชิสฺสามิ
อิทํ จ ตุยฺหํ รุจิตํ สุตโสม
อชฺเชวทานิ ตฺวํ ปพฺพช
อหํปิ ปพฺพชิสฺสามิ



น อุสฺสเห ตยา วินา อหํ ฐาตุํ
น หิ สกฺกา ปพฺพชิตุํ นคเร
น หิ ปจฺจติ ชนปเท จ
สุตโสเม ปพฺพชิเต
กถนฺนุทานิ กริสฺสาม
อุปนิยฺยติทํ มญฺเญ
ปริตฺตํ อุทกํว ปงฺกวารมฺหิ
เอวํ สุปริตฺตเก ชีวิเต
น จ ปมชฺชิตุํ กาโล
อุปนิยฺยติทํ มญฺเญ
ปริตฺตํ อุทกํว ปงฺกวารมฺหิ
เอวํ สุปริตฺตเก ชีวิเต
อถ พาลา ปมชฺชนฺติ
เต วฑฺฒยนฺติ นิรยํ
ติรจฺฉานโยนิญฺจ ปิตฺติวิสยญฺจ
ตณฺหาพนฺธนพนฺธา
วฑฺเฒนฺติ อสุรกายํ
อูหญฺญเต รชคฺคํ อวิทูเร
ปุปฺผกมฺหิ จ ปาสาเท
มญฺเญ โน เกสา ฉินฺนา



ยสสฺสิโน ธมฺมราชสฺส
อยมสฺส ปาสาโท
โสวณฺณปุปฺผมาลฺยวีติกิณฺโณ
ยหิมนุวิจริ ราชา
ปริกิณฺโณ อิตฺถาคาเรหิ
อยมสฺส ปาสาโท
โสวณฺณปุปฺผมาลฺยวีติกิณฺโณ
ยหิมนุวิจริ ราชา
ปริกิณฺโณ ญาติสงฺเฆน
อิทมสฺส กูฏาคารํ
โสวณฺณปุปฺผมาลฺยวีติกิณฺณํ
ยหิมนุวิจริ ราชา
ปริกิณฺโณ อิตฺถาคาเรหิ
อิทมสฺส กูฏาคารํ
โสวณฺณปุปฺผมาลฺยวีติกิณฺณํ
ยหิมนุวิจริ ราชา
ปริกิณฺโณ ญาติสงฺเฆน
อยมสฺส อโสกวนิกา
สุปุปฺผิตา สพฺพกาลิกา รมฺมา
ยหิมนุวิจริ ราชา


ปริกิณฺโณ อิตฺถาคาเรหิ
อยมสฺส อโสกวนิกา
สุปุปฺผิตา สพฺพกาลิกา รมฺมา
ยหิมนุวิจริ ราชา
ปริกิณฺโณ ญาติสงฺเฆน
อิทมสฺส อุยฺยานํ
สุปุปฺผิตํ สพฺพกาลิกํ รมฺมํ
ยหิมนุวิจริ ราชา
ปริกิณฺโณ อิตฺถาคาเรหิ
อิทมสฺส อุยฺยานํ
สุปุปฺผิตํ สพฺพกาลิกํ รมฺมํ
ยหิมนุวิจริ ราชา
ปริกิณฺโณ ญาติสงฺเฆน
อิทมสฺส กณิการวนํ
สุปุปฺผิตํ สพฺพกาลิกํ รมฺมํ
ยหิมนุวิจริ ราชา
ปริกิณฺโณ อิตฺถาคาเรหิ
อิทมสฺส กณิการวนํ
สุปุปฺผิตํ สพฺพกาลิกํ รมฺมํ
ยหิมนุวิจริ ราชา


ปริกิณฺโณ ญาติสงฺเฆน
อิทมสฺส ปาฏลิวนํ
สุปุปฺผิตํ สพฺพกาลิกํ รมฺมํ
ยหิมนุวิจริ ราชา
ปริกิณฺโณ อิตฺถาคาเรหิ
อิทมสฺส ปาฏลิวนํ
สุปุปฺผิตํ สพฺพกาลิกํ รมฺมํ
ยหิมนุวิจริ ราชา
ปริกิณฺโณ ญาติสงฺเฆน
อิทมสฺส อมฺพวนํ
สุปุปฺผิตํ สพฺพกาลิกํ รมฺมํ
ยหิมนุวิจริ ราชา
ปริกิณฺโณ อิตฺถาคาเรหิ
อิทมสฺส อมฺพวนํ
สุปุปฺผิตํ สพฺพกาลิกํ รมฺมํ
ยหิมนุวิจริ ราชา
ปริกิณฺโณ ญาติสงฺเฆน
อยมสฺส โปกฺขรณี
สญฺฉนฺนา อณฺฑเชหิ วีติกิณฺณา
ยหิมนุวิจริ ราชา


ปริกิณฺโณ อิตฺถาคาเรหิ
อยมสฺส โปกฺขรณี
สญฺฉนฺนา อณฺฑเชหิ วีติกิณฺณา
ยหิมนุวิจริ ราชา
ปริกิณฺโณ ญาติสงฺเฆน
ราชา โข ปพฺพชิโต สุตโสโม
รชฺชํ อิมํ ปหนฺตฺวาน
กาสายวตฺถวสโน
นาโคว เอกโก จรติ
มาสฺสุ ปุพฺเพ รติกีฬิตานิ
หสิตานิ อนุสฺสริตฺถ
มา โว กามา หนึสุ
สุรมฺมญฺหิ สุทสฺสนํ นครํ
เมตฺตจิตฺตญฺจ ภาเวถ
อปฺปมาณํ ทิวา จ รตฺโต จ
อถ คจฺฉิตฺถ เทวปุรํ
อาวาสํ ปุญฺญกมฺมินนฺติ
จุลฺลสุตโสมชาตกํ ปญฺจมํ





ตสฺสุทฺทานํ
สุวปณฺฑิตชมฺพุก กุณฺฑลิโน
วรกญฺญมลมฺพุสชาตกํ จ
ปวรุตฺตมสงฺขสิรีวฺหยโก
สุตโสมอรินฺทมราชวโร
จตฺตาลีสนิปาตํ นิฏฺฐิตํ

