
สุตฺตนฺตปิฏเก ขุทฺทกนิกายสฺส
วิมานวตฺถุ

นโม ตสฺส ภควโต อรหโต สมฺมาสมฺพุทฺธสฺส
ปฐโม ปีฐวคฺโค
ปีฐนฺเต โสวณฺณมยํ อุฬารํ
มโนชวํ คจฺฉติ เยนกามํ
อลงฺกเต มาลฺยธเร สุวตฺเถ
โอภาสสิ วิชฺชุริวพฺภกูฏํ
เกน เตตาทิโส วณฺโณ เกน เต อิธมิชฺฌติ
อุปฺปชฺชนฺติ จ เต โภคา เย เกจิ มนโส ปิยา
ปุจฺฉามิ ตํ เทวิ มหานุภาเว
มนุสฺสภูตา กิมกาสิ ปุญฺญํ
เกนาสิ เอวญฺชลิตานุภาวา
วณฺโณ จ เต สพฺพทิสา ปภาสตีติ
สา เทวตา อตฺตมนา โมคฺคลฺลาเนน ปุจฺฉิตา



ปญฺหํ ปุฏฺฐา วิยากาสิ ยสฺส กมฺมสฺสิทํ ผลํ
อหํ มนุสฺเสสุ มนุสฺสภูตา
อพฺภาคตานาสนกํ อทาสึ
อภิวาทยึ อญฺชลิกํ อกาสึ
ยถานุภาวญฺจ อทาสิ ทานํ
เตน เมตาทิโส วณฺโณ เตน เม อิธมิชฺฌติ
อุปฺปชฺชนฺติ จ เม โภคา เย เกจิ มนโส ปิยา
อกฺขามิ เต ภิกฺขุ มหานุภาว
มนุสฺสภูตา ยมกาสิ ปุญฺญํ
เตนมฺหิ เอวญฺชลิตานุภาวา
วณฺโณ จ เม สพฺพทิสา ปภาสตีติ
ปีฐวิมานํ ปฐมํ
ปีฐนฺเต เวฬุริยมยํ อุฬารํ
มโนชวํ คจฺฉติ เยนกามํ
อลงฺกเต มาลฺยธเร สุวตฺเถ
โอภาสสิ วิชฺชุริวพฺภกูฏํ
เกน เตตาทิโส วณฺโณ เกน เต อิธมิชฺฌติ
อุปฺปชฺชนฺติ จ เต โภคา เย เกจิ มนโส ปิยา
ปุจฺฉามิ ตํ เทวิ มหานุภาเว
มนุสฺสภูตา กิมกาสิ ปุญฺญํ


เกนาสิ เอวญฺชลิตานุภาวา
วณฺโณ จ เต สพฺพทิสา ปภาสตีติ
สา เทวตา อตฺตมนา โมคฺคลฺลาเนน ปุจฺฉิตา
ปญฺหํ ปุฏฺฐา วิยากาสิ ยสฺส กมฺมสฺสิทํ ผลํ
อหํ มนุสฺเสสุ มนุสฺสภูตา
อพฺภาคตานาสนกํ อทาสึ
อภิวาทยึ อญฺชลิกํ อกาสึ
ยถานุภาวญฺจ อทาสิ ทานํ
เตน เมตาทิโส วณฺโณ เตน เม อิธมิชฺฌติ
อุปฺปชฺชนฺติ จ เม โภคา เย เกจิ มนโส ปิยา
อกฺขามิ เต ภิกฺขุ มหานุภาว
มนุสฺสภูตา ยมกาสิ ปุญฺญํ
เตนมฺหิ เอวญฺชลิตานุภาวา
วณฺโณ จ เม สพฺพทิสา ปภาสตีติ
ปีฐวิมานํ ทุติยํ
ปีฐนฺเต โสวณฺณมยํ อุฬารํ
มโนชวํ คจฺฉติ เยนกามํ
อลงฺกเต มาลฺยธเร สุวตฺเถ
โอภาสสิ วิชฺชุริวพฺภกูฏํ
เกน เตตาทิโส วณฺโณ เกน เต อิธมิชฺฌติ


อุปฺปชฺชนฺติ จ เต โภคา เย เกจิ มนโส ปิยา
ปุจฺฉามิ ตํ เทวิ มหานุภาเว
มนุสฺสภูตา กิมกาสิ ปุญฺญํ
เกนาสิ เอวญฺชลิตานุภาวา
วณฺโณ จ เต สพฺพทิสา ปภาสตีติ
สา เทวตา อตฺตมนา โมคฺคลาเนน ปุจฺฉิตา
ปญฺหํ ปุฏฺฐา วิยากาสิ ยสฺส กมฺมสฺสิทํ ผลํ
อปฺปสฺส กมฺมสฺส ผลํ มเมทํ
เยนมฺหิ เอวญฺชลิตานุภาวา
อหํ มนุสฺเสสุ มนุสฺสภูตา
ปุริมาย ชาติยา มนุสฺสโลเก
อทฺทสํ วิรชํ ภิกฺขุํ วิปฺปสนฺนมนาวิลํ
ตสฺส อทาสิหํ ปีฐํ ปสนฺนา สเกหิ ปาณิหิ
เตน เมตาทิโส วณฺโณ เตน เม อิธมิชฺฌติ
อุปฺปชฺชนฺติ จ เม โภคา เย เกจิ มนโส ปิยา
อกฺขามิ เต ภิกฺขุ มหานุภาว
มนุสฺสภูตา ยมกาสิ ปุญฺญํ
เตนมฺหิ เอวญฺชลิตานุภาวา
วณฺโณ จ เม สพฺพทิสา ปภาสตีติ
ปีฐวิมานํ ตติยํ


ปีฐนฺเต เวฬุริยมยํ อุฬารํ
มโนชวํ คจฺฉติ เยนกามํ
อลงฺกเต มาลฺยธเร สุวตฺเถ
โอภาสสิ วิชฺชุริวพฺภกูฏํ
เกน เตตาทิโส วณฺโณ เกน เต อิธมิชฺฌติ
อุปฺปชฺชนฺติ จ เต โภคา เย เกจิ มนโส ปิยา
ปุจฺฉามิ ตํ เทวิ มหานุภาเว
มนุสฺสภูตา กิมกาสิ ปุญฺญํ
เกนาสิ เอวญฺชลิตานุภาวา
วณฺโณ จ เต สพฺพทิสา ปภาสตีติ
สา เทวตา อตฺตมนา โมคฺคลฺลาเนน ปุจฺฉิตา
ปญฺหํ ปุฏฺฐา วิยากาสิ ยสฺส กมฺมสฺสิทํ ผลํ
อปฺปสฺส กมฺมสฺส ผลํ มเมทํ
เยนมฺหิ เอวญฺชลิตานุภาวา
อหํ มนุสฺเสสุ มนุสฺสภูตา
ปุริมาย ชาติยา มนุสฺสโลเก
อทฺทสํ วิรชํ ภิกฺขุํ วิปฺปสนฺนมนาวิลํ
ตสฺส อทาสิหํ ปีฐํ ปสนฺนา สเกหิ ปาณิหิ
เตน เมตาทิโส วณฺโณ เตน เม อิธมิชฺฌติ
อุปฺปชฺชนฺติ จ เม โภคา เย เกจิ มนโส ปิยา


อกฺขามิ ตํ ภิกฺขุ มหานุภาว
มนุสฺสภูตา ยมหํ อกาสึ
เตนมฺหิ เอวญฺชลิตานุภาวา
วณฺโณ จ เม สพฺพทิสา ปภาสตีติ
ปีฐวิมานํ จตุตฺถํ
กุญฺชโร เต วราโรโห นานารตนกปฺปโน
รุจิโร ถามวา ชวสมฺปนฺโน อากาสมฺหิ สมีหติ
ปทุมี ปทุมปตฺตกฺขี ปทุมุปฺปลชุตินฺธโร
ปทุมจุณฺณาภิกิณฺณงฺโค โสวณฺณโปกฺขรมาลวา
ปทุมานุสตํ มคฺคํ ปทุมปตฺตวิภูสิตํ
ฐิตํ วคฺคุมนุคฺฆาติ มิตํ คจฺฉติ วารโณ
ตสฺส ปกฺกมมานสฺส โสวณฺณกํสา รติสฺสรา
เตสํ สุยฺยติ นิคฺโฆโส ตุริเย ปญฺจงฺคิเก ยถาฏ
ตสฺส นาคสฺส ขนฺธมฺหิ สุจิวตฺถา อลงฺกตา
มหนฺตํ อจฺฉราสงฺฆํ วณฺเณน อติโรจสิ
ทานสฺส เต อิทํ ผลํ อโถ สีลสฺส วา ปน
อโถ อญฺชลิกมฺมสฺส ตํ เม อกฺขาหิ ปุจฺฉิตา ติ
สา เทวตา อตฺตมนา โมคฺคลฺลาเนน ปุจฺฉิตา
ปญฺหํ ปุฏฺฐา วิยากาสิ ยสฺส กมฺมสฺสิทํ ผลํ



ทิสฺวาน คุณสมฺปนฺนํ ฌายึ ฌานรตํ สตํ
อทาสึ ปุปฺผาภิกิณฺณํ อาสนํ ทุสฺสสนฺถตํ
อุปฑฺฒปทุมมาลาหํ อาสนสฺส สมนฺตโต
อพฺโภกิริสฺสํ ปตฺเตหิ ปสนฺนา สเกหิ ปาณิหิ
ตสฺส กมฺมกุสลสฺส อิทํ เม ตาทิสํ ผลํ
สกฺกาโร ครุกาโร จ เทวานํ อปจิตา อหํ
โย เว สมฺมาวิมุตฺตานํ สนฺตานํ พฺรหฺมจารินํ
ปสนฺโน อาสนํ ทชฺชา เอวํ นนฺเท ยถา อหํ
ตสฺมา หิ อตฺตกาเมน มหตฺตมภิกงฺขตา
อาสนํ ทาตพฺพํ โหติ สรีรนฺติมธารินนฺติ
กุญฺชรวิมานํ ปญฺจมํ
สุวณฺณจฺฉทนํ นาวํ นาริ อารุยฺห ติฏฺฐสิ
โอคาฬฺหสิ โปกฺขรณึ ปทุมํ ฉินฺทสิ ปาณินา
กูฏาคารา นิเวสา เต วิภตฺตา ภาคโส มิตา
ททฺทลฺลมานา อาภนฺติ สมนฺตา จตุโร ทิสา
เกน เตตาทิโส วณฺโณ เกน เต อิธมิชฺฌติ
อุปฺปชฺชนฺติ จ เต โภคา เย เกจิ มนโส ปิยา
ปุจฺฉามิ ตํ เทวิ มหานุภาเว
มนุสฺสภูตา กิมกาสิ ปุญฺญํ




เกนาสิ เอวญฺชลิตานุภาวา
วณฺโณ จ เต สพฺพทิสา ปภาสตีติ
สา เทวตา อตฺตมนา โมคฺคลฺลาเนน ปุจฺฉิตา
ปญฺหํ ปุฏฺฐา วิยากาสิ ยสฺส กมฺมสฺสิทํ ผลํ
อหํ มนุสฺเสสุ มนุสฺสภูตา
ปุริมาย ชาติยา มนุสฺสโลเก
ทิสฺวาน ภิกฺขู ตสิเต กิลนฺเต
อุฏฺฐาย ปาตุํ อุทกํ อทาสึ
โย เว กิลนฺตาน ปิปาสิตานํ
อุฏฺฐาย ปาตุํ อุทกํ ททาติ
สีโตทกา ตสฺส ภวนฺติ นชฺโช
ปหูตมลฺยา พหุปุณฺฑรีกา
ตํ อาปคา อนุปริยนฺติ สพฺพทา
สีโตทกา วาลุกสนฺถตา นที
อมฺพา จ สาลา ติลกา จ ชมฺพุโย
อุทฺทาลกา ปาฏลิโย จ ผุลฺลา
ตํ ภูมิภาเคหิ อุเปตรูปํ
วิมานเสฏฺฐํ ภุสโสภมานํ
ตสฺเสว กมฺมสฺส อยํ วิปาโก
เอตาทิสํ ปุญฺญกตา ลภนฺติ



กูฏาคารา นิเวสา เม วิภตฺตา ภาคโส มิตา
ททฺทลฺลมานา อาภนฺติ สมนฺตา จตุโร ทิสา
เตน เมตาทิโส วณฺโณ เตน เม อิธมิชฺฌติ
อุปฺปชฺชนฺติ จ เม โภคา เย เกจิ มนโส ปิยา
อกฺขามิ เต ภิกฺขุ มหานุภาว
มนุสฺสภูตา ยมหํ อกาสึ
เตนมฺหิ เอวญฺชลิตานุภาวา
วณฺโณ จ เม สพฺพทิสา ปภาสตีติ
นาวาวิมานํ ฉฏฺฐํ
สุวณฺณจฺฉทนํ นาวํ นาริ อารุยฺห ติฏฺฐสิ
โอคาฬฺหสิ โปกฺขรณึ ปทุมํ ฉินฺทสิ ปาณินา
กูฏาคารา นิเวสา เต วิภตฺตา ภาคโส มิตา
ททฺทลฺลมานา อาภนฺติ สมนฺตา จตุโร ทิสา
เกน เตตาทิโส วณฺโณ เกน เต อิธมิชฺฌติ
อุปฺปชฺชนฺติ จ เต โภคา เย เกจิ มนโส ปิยา
ปุจฺฉามิ ตํ เทวิ มหานุภาเว
มนุสฺสภูตา กิมกาสิ ปุญฺญํ
เกนาสิ เอวญฺชลิตานุภาวา
วณฺโณ จ เต สพฺพทิสา ปภาสตีติ




สา เทวตา อตฺตมนา โมคฺคลฺลาเนน ปุจฺฉิตา
ปญฺหํ ปุฏฺฐา วิยากาสิ ยสฺส กมฺมสฺสิทํ ผลํ
อหํ มนุสฺเสสุ มนุสฺสภูตา
ปุริมาย ชาติยา มนุสฺสโลเก
ทิสฺวาน ภิกฺขุํ ตสิตํ กิลนฺตํ
อุฏฺฐาย ปาตุํ อุทกํ อทาสึ
โย เว กิลนฺตสฺส ปิปาสิตสฺส
อุฏฺฐาย ปาตุํ อุทกํ ททาติ
สีโตทกา ตสฺส ภวนฺติ นชฺโช
ปหูตมลฺยา พหุปุณฺฑรีกา
ตํ อาปคา อนุปริยนฺติ สพฺพทา
สีโตทกา วาลุกสนฺถตา นที
อมฺพา จ สาลา ติลกา จ ชมฺพุโย
อุทฺทาลกา ปาฏลิโย จ ผุลฺลา
ตํ ภูมิภาเคหิ อุเปตรูปํ
วิมานเสฏฺฐํ ภุสโสภมานํ
ตสฺเสว กมฺมสฺส อยํ วิปาโก
เอตาทิสํ ปุญฺญกตา ลภนฺติ
เตน เมตาทิโส วณฺโณ เตน เม อิธมิชฺฌติ
อุปฺปชฺชนฺติ จ เม โภคา เย เกจิ มนโส ปิยา



อกฺขามิ เต ภิกฺขุ มหานุภาว
มนุสฺสภูตา ยมกาสิ ปุญฺญํ
เตนมฺหิ เอวญฺชลิตานุภาวา
วณฺโณ จ เม สพฺพทิสา ปภาสตีติ
นาวาวิมานํ สตฺตมํ
สุวณฺณจฺฉทนํ นาวํ นาริ อารุยฺห ติฏฺฐสิ
โอคาฬฺหสิ โปกฺขรณึ ปทุมํ ฉินฺทสิ ปาณินา
กูฏาคารา นิเวสา เต วิภตฺตา ภาคโส มิตา
ททฺทลฺลมานา อาภนฺติ สมนฺตา จตุโร ทิสา
เกน เตตาทิโส วณฺโณ เกน เต อิธมิชฺฌติ
อุปฺปชฺชนฺติ จ เต โภคา เย เกจิ มนโส ปิยา
ปุจฺฉามิ ตํ เทวิ มหานุภาเว
มนุสฺสภูตา กิมกาสิ ปุญฺญํ
เกนาสิ เอวญฺชลิตานุภาวา
วณฺโณ จ เต สพฺพทิสา ปภาสตีติ
สา เทวตา อตฺตมนา สมฺพุทฺเธเนว ปุจฺฉิตา
ปญฺหํ ปุฏฺฐา วิยากาสิ ยสฺส กมฺมสฺสิทํ ผลํ
อหํ มนุสฺเสสุ มนุสฺสภูตา
ปุริมาย ชาติยา มนุสฺสโลเก



ทิสฺวาน ภิกฺขู ตสิเต กิลนฺเต
อุฏฺฐาย ปาตุํ อุทกํ อทาสึ
โย เว กิลนฺตาน ปิปาสิตานํ
อุฏฺฐาย ปาตุํ อุทกํ ททาติ
สีโตทกา ตสฺส ภวนฺติ นชฺโช
ปหูตมลฺยา พหุปุณฺฑรีกา
ตํ อาปคา อนุปริยนฺติ สพฺพทา
สีโตทกา วาลุกสนฺถตา นที
อมฺพา จ สาลา ติลกา จ ชมฺพุโย
อุทฺทาลกา ปาฏลิโย จ ผุลฺลา
ตํ ภูมิภาเคหิ อุเปตรูปํ
วิมานเสฏฺฐํ ภุสโสภมานํ
ตสฺเสว กมฺมสฺส อยํ วิปาโก
เอตาทิสํ ปุญฺญกตา ลภนฺติ
กูฏาคารา นิเวสา เม วิภตฺตา ภาคโส มิตา
ททฺทลฺลมานา อาภนฺติ สมนฺตา จตุโร ทิสา
เตน เมตาทิโส วณฺโณ เตน เม อิธมิชฺฌติ
อุปฺปชฺชนฺติ จ เม โภคา เย เกจิ มนโส ปิยา
เตนมฺหิ เอวญฺชลิตานุภาวา
วณฺโณ จ เม สพฺพทิสา ปภาสตีติ



เอตสฺส กมฺมสฺส อยํ วิปาโก
อุฏฺฐาย พุทฺโธ อุทกํ อปาสีติ
นาวาวิมานํ อฏฺฐมํ
อภิกฺกนฺเตน วณฺเณน ยา ตฺวํ ติฏฺฐสิ เทวเต
โอภาเสนฺตี ทิสา สพฺพา โอสธี วิย ตารกา
เกน เตตาทิโส วณฺโณ เกน เต อิธมิชฺฌติ
อุปฺปชฺชนฺติ จ เต โภคา เย เกจิ มนโส ปิยา
เกน ตฺวํ วิมโลภาสา อติโรจสิ เทวเต
เกน เต สพฺพคตฺเตหิ สพฺพา โอภาสเร ทิสา
ปุจฺฉามิ ตํ เทวิ มหานุภาเว
มนุสฺสภูตา กิมกาสิ ปุญฺญํ
เกนาสิ เอวญฺชลิตานุภาวา
วณฺโณ จ เต สพฺพทิสา ปภาสตีติ
สา เทวตา อตฺตมนา โมคฺคลฺลาเนน ปุจฺฉิตา
ปญฺหํ ปุฏฺฐา วิยากาสิ ยสฺส กมฺมสฺสิทํ ผลํ
อหํ มนุสฺเสสุ มนุสฺสภูตา
ปุริมาย ชาติยา มนุสฺสโลเก
ตมนฺธการมฺหิ ติมีสิกายํ
ปทีปกาลมฺหิ อทํ ปทีปํ
โย อนฺธการมฺหิ ติมีสิกายํ




ปทีปกาลมฺหิ ททาติ ทีปํ
อุปฺปชฺชติ โชติรสํ วิมานํ
ปหูตมลฺยํ พหุปุณฺฑรีกํ
เตน เมตาทิโส วณฺโณ เตน เม อิธมิชฺฌติ
อุปฺปชฺชนฺติ จ เม โภคา เย เกจิ มนโส ปิยา
เตนาหํ วิมโลภาสา อติโรจามิ เทวตา
เตน เม สพฺพคตฺเตหิ สพฺพา โอภาสเร ทิสา
อกฺขามิ เต ภิกฺขุ มหานุภาว
มนุสฺสภูตา ยมกาสิ ปุญฺญํ
เตนมฺหิ เอวญฺชลิตานุภาวา
วณฺโณ จ เม สพฺพทิสา ปภาสตีติ
ปทีปวิมานํ นวมํ
อภิกฺกนฺเตน วณฺเณน ยา ตฺวํ ติฏฺฐสิ เทวเต
โอภาเสนฺตี ทิสา สพฺพา โอสธี วิย ตารกา
เกน เตตาทิโส วณฺโณ เกน เต อิธมิชฺฌติ
อุปฺปชฺชนฺติ จ เต โภคา เย เกจิ มนโส ปิยา
ปุจฺฉามิ ตํ เทวิ มหานุภาเว
มนุสฺสภูตา กิมกาสิ ปุญฺญํ
เกนาสิ เอวญฺชลิตานุภาวา
วณฺโณ จ เต สพฺพทิสา ปภาสตีติ



สา เทวตา อตฺตมนา โมคฺคลฺลาเนน ปุจฺฉิตา
ปญฺหํ ปุฏฺฐา วิยากาสิ ยสฺส กมฺมสฺสิทํ ผลํ
อหํ มนุสฺเสสุ มนุสฺสภูตา
ปุริมาย ชาติยา มนุสฺสโลเก
อทฺทสํ วิรชํ พุทฺธํ วิปฺปสนฺนมนาวิลํ
อาสชฺช ทานํ อทาสึ อกามา ติลทกฺขิณํ
ทกฺขิเณยฺยสฺส พุทฺธสฺส ปสนฺนา สเกหิ ปาณิหิ
เตน เมตาทิโส วณฺโณ เตน เม อิธมิชฺฌติ
อุปฺปชฺชนฺติ จ เม โภคา เย เกจิ มนโส ปิยา
อกฺขามิ เต ภิกฺขุ มหานุภาว
มนุสฺสภูตา ยมกาสิ ปุญฺญํ
เตนมฺหิ เอวญฺชลิตานุภาวา
วณฺโณ จ เม สพฺพทิสา ปภาสตีติ
ติลทกฺขิณวิมานํ ทสมํ
โกญฺจา มยุรา ทิวิยา จ หํสา
วคฺคุสฺสรา โกกิลา สมฺปตนฺติ
ปุปฺผาภิกิณฺณํ รมฺมมิทํ วิมานํ
อเนกจิตฺตํ นรนาริเสวิตํ
ตตฺถจฺฉสิ เทวิ มหานุภาเว
อิทฺธี วิกุพฺพนฺติ อเนกรูปา


อิมา จ เต อจฺฉราโย สมนฺตโต
นจฺจนฺติ คายนฺติ ปโมทยนฺติ
เทวิทฺธิปตฺตาสิ มหานุภาเว
มนุสฺสภูตา กิมกาสิ ปุญฺญํ
เกนาสิ เอวญฺชลิตานุภาวา
วณฺโณ จ เต สพฺพทิสา ปภาสตีติ
สา เทวตา อตฺตมนา โมคฺคลฺลาเนน ปุจฺฉิตา
ปญฺหํ ปุฏฺฐา วิยากาสิ ยสฺส กมฺมสฺสิทํ ผลํ
อหํ มนุสฺเสสุ มนุสฺสภูตา
ปติพฺพตา อนญฺญมนา อโหสึ
มาตาว ปุตฺตํ อนุรกฺขมานา
กุทฺธาปิหํ นปฺผรุสํ อโวจํ
สจฺเจ ฐิตา โมสวชฺชํ ปหาย
ทาเน รตา สงฺคหิตตฺตภาวา
อนฺนญฺจ ปานญฺจ ปสนฺนจิตฺตา
สกฺกจฺจ ทานํ วิปุลํ อทาสึ
เตน เมตาทิโส วณฺโณ เตน เม อิธมิชฺฌติ
อุปฺปชฺชนฺติ จ เม โภคา เย เกจิ มนโส ปิยา
อกฺขามิ เต ภิกฺขุ มหานุภาว
มนุสฺสภูตา ยมกาสิ ปุญฺญํ



เตนมฺหิ เอวญฺชลิตานุภาวา
วณฺโณ จ เม สพฺพทิสา ปภาสตีติ
ปติพฺพตาวิมานํ เอกาทสมํ
เวฬุริยตฺถมฺภํ รุจิรํ ปภสฺสรํ
วิมานมารุยฺห อเนกจิตฺตํ
ตตฺถจฺฉสิ เทวิ มหานุภาเว
อุจฺจาวจา อิทฺธิวิกุพฺพมานา
อิมา จ เต อจฺฉราโย สมนฺตโต
นจฺจนฺติ คายนฺติ ปโมทยนฺติ
เทวิทฺธิปตฺตาสิ มหานุภาเว
มนุสฺสภูตา กิมกาสิ ปุญฺญํ
เกนาสิ เอวญฺชลิตานุภาวา
วณฺโณ จ เต สพฺพทิสา ปภาสตีติ
สา เทวตา อตฺตมนา โมคฺคลฺลาเนน ปุจฺฉิตา
ปญฺหํ ปุฏฺฐา วิยากาสิ ยสฺส กมฺมสฺสิทํ ผลํ
อหํ มนุสฺเสสุ มนุสฺสภูตา
อุปาสิกา จกฺขุมโต อโหสึ
ปาณาติปาตา วิรตา อโหสึ
โลเก อทินฺนํ ปริวชฺชยิสฺสํ
อมชฺชปา นาปิ มุสา อภาณึ



สเกน สามินา อโหสึ ตุฏฺฐา
อนฺนญฺจ ปานญฺจ ปสนฺนจิตฺตา
สกฺกจฺจ ทานํ วิปุลํ อทาสึ
เตน เมตาทิโส วณฺโณ เตน เม อิธมิชฺฌติ
อุปฺปชฺชนฺติ จ เม โภคา เย เกจิ มนโส ปิยา
อกฺขามิ เต ภิกฺขุ มหานุภาว
มนุสฺสภูตา ยมหํ อกาสึ
เตนมฺหิ เอวญฺชลิตานุภาวา
วณฺโณ จ เม สพฺพทิสา ปภาสตีติ
ทุติยปติพฺพตาวิมานํ ทฺวาทสมํ
อภิกฺกนฺเตน วณฺเณน ยา ตฺวํ ติฏฺฐสิ เทวเต
โอภาเสนฺตี ทิสา สพฺพา โอสธี วิย ตารกา
เกน เตตาทิโส วณฺโณ เกน เต อิธมิชฺฌติ
อุปฺปชฺชนฺติ จ เต โภคา เย เกจิ มนโส ปิยา
ปุจฺฉามิ ตํ เทวิ มหานุภาเว
มนุสฺสภูตา กิมกาสิ ปุญฺญํ
เกนาสิ เอวญฺชลิตานุภาวา
วณฺโณ จ เต สพฺพทิสา ปภาสตีติ
สา เทวตา อตฺตมนา โมคฺคลฺลาเนน ปุจฺฉิตา
ปญฺหํ ปุฏฺฐา วิยากาสิ ยสฺส กมฺมสฺสิทํ ผลํ



อหํ มนุสฺเสสุ มนุสฺสภูตา
สุณิสา อโหสึ สสุรสฺส ฆเร
อทฺทสํ วิรชํ ภิกฺขุํ วิปฺปสนฺนมนาวิลํ
ตสฺส อทาสิหํ ปูวํ ปสนฺนา สเกหิ ปาณิหิ
ภาคฑฺฒภาคํ ทตฺวาน โมทามิ นนฺทเน วเน
เตน เมตาทิโส วณฺโณ เตน เม อิธมิชฺฌติ
อุปฺปชฺชนฺติ จ เม โภคา เย เกจิ มนโส ปิยา
เตนมฺหิ เอวญฺชลิตานุภาวา
วณฺโณ จ เม สพฺพทิสา ปภาสตีติ
สุณิสาวิมานํ เตรสมํ
อภิกฺกนฺเตน วณฺเณน ยา ตฺวํ ติฏฺฐสิ เทวเต
โอภาเสนฺตี ทิสา สพฺพา โอสธี วิย ตารกา
เกน เตตาทิโส วณฺโณ เกน เต อิธมิชฺฌติ
อุปฺปชฺชนฺติ จ เต โภคา เย เกจิ มนโส ปิยา
ปุจฺฉามิ ตํ เทวิ มหานุภาเว
มนุสฺสภูตา กิมกาสิ ปุญฺญํ
เกนาสิ เอวญฺชลิตานุภาวา
วณฺโณ จ เต สพฺพทิสา ปภาสตีติ
สา เทวตา อตฺตมนา โมคฺคลฺลาเนน ปุจฺฉิตา
ปญฺหํ ปุฏฺฐา วิยากาสิ ยสฺส กมฺมสฺสิทํ ผลํ



อหํ มนุสฺเสสุ มนุสฺสภูตา
สุณิสา อโหสึ สสุรสฺส ฆเร
อทฺทสํ วิรชํ ภิกฺขุํ วิปฺปสนฺนมนาวิลํ
ตสฺส อทาสิหํ ภาคํ ปสนฺนา สเกหิ ปาณิหิ
กุมฺมาสปิณฺฑํ ทตฺวาน โมทามิ นนฺทเน วเน
เตน เมตาทิโส วณฺโณ เตน เม อิธมิชฺฌติ
อุปฺปชฺชนฺติ จ เม โภคา เย เกจิ มนโส ปิยา
เตนมฺหิ เอวญฺชลิตานุภาวา
วณฺโณ จ เม สพฺพทิสา ปภาสตีติ
สุณิสาวิมานํ จุทฺทสมํ
อภิกฺกนฺเตน วณฺเณน ยา ตฺวํ ติฏฺฐสิ เทวเต
โอภาเสนฺตี ทิสา สพฺพา โอสธี วิย ตารกา
เกน เตตาทิโส วณฺโณ เกน เต อิธมิชฺฌติ
อุปฺปชฺชนฺติ จ เต โภคา เย เกจิ มนโส ปิยา
ปุจฺฉามิ ตํ เทวิ มหานุภาเว
มนุสฺสภูตา กิมกาสิ ปุญฺญํ
เกนาสิ เอวญฺชลิตานุภาวา
วณฺโณ จ เต สพฺพทิสา ปภาสตีติ
สา เทวตา อตฺตมนา โมคฺคลฺลาเนน ปุจฺฉิตา
ปญฺหํ ปุฏฺฐา วิยากาสิ ยสฺส กมฺมสฺสิทํ ผลํ


อิสฺสา จ มจฺฉริยมาโน ปลาโส
นาโหสิ มยฺหํ ฆรมาวสนฺติยา
อกฺโกธนา ภตฺตุ วสานุวตฺตินี
อุโปสเถ นิจฺจปฺปมตฺตา
จาตุทฺทสึ ปญฺจทสึ ยา จ ปกฺขสฺส อฏฺฐมี
ปาฏิหาริยปกฺขญฺจ อฏฺฐงฺคสุสมาคตํ
อุโปสถํ อุปวสึ สทา สีเล สุสํวุตา
สญฺญมา สํวิภาคา จ วิมานํ อาวสามหํ
ปาณาติปาตา วิรตา มุสาวาทา จ สญฺญตา
เถยฺยา จ อติจารา จ มชฺชปานา จ อารกา
ปญฺจสิกฺขาปเท รตา อริยสจฺจานโกวิทา
อุปาสิกา จกฺขุมโต โคตมสฺส ยสสฺสิโน
สาหํ สเกน สีเลน ยสสา จ ยสสฺสินี
อนุโภมิ สกํ ปุญฺญํ สุขิตา จมฺหิ อนามยา
เตน เมตาทิโส วณฺโณ เตน เม อิธมิชฺฌติ
อุปฺปชฺชนฺติ จ เม โภคา เย เกจิ มนโส ปิยา
อกฺขามิ เต ภิกฺขุ มหานุภาว
มนุสฺสภูตา ยมหํ อกาสึ
เตนมฺหิ เอวญฺชลิตานุภาวา




วณฺโณ จ เม สพฺพทิสา ปภาสตีติ
มม จ ภนฺเต วจเนน ภควโต ปาเท สิรสา วนฺเทยฺยาสิ
อุตฺตรา นาม ภนฺเต อุปาสิกา ภควโต ปาเท สิรสา วนฺทตีติ
อนจฺฉริยํ โข ปเนตํ ภนฺเต ยํ มํ ภควา อญฺญตรสฺมึ สามญฺญผเล
พฺยากเรยฺย ตํ ภควา สกทาคามิผเล พฺยากาสีติ
อุตฺตราวิมานํ ปณฺณรสมํ
ยุตฺตา จ เต ปรมอลงฺกตา หยา
อโธมุขา อฆสิ คมา พลี ชวา
อภินิมฺมิตา ปญฺจ รถา สตา จ เต
อเนฺวนฺติ ตํ สารถิโจทิตา หยา
สา ติฏฺฐสิ รถวเร อลงฺกตา
โอภาสยํ ชลมิว โชติปาวโก
ปุจฺฉามิ ตํ วรตนุ อโนมทสฺสเน
กสฺมา กายา อนธิวรํ อุปาคมิ
กามคฺคปตฺตานํ ยมาหุ อนุตฺตรา
นิมฺมาย นิมฺมาย รมนฺติ เทวตา
ตสฺมา กายา อจฺฉรา กามวณฺณินี
อิธาคตา อนธิวรํ นมสฺสิตุํ
กึ ตฺวํ ปุเร สุจริตมาจรี อิธ


เกนาสิ ตฺวํ อมิตยสา สุเขธิตา
อิทฺธี จ เต อนธิวรา วิหงฺคมา
วณฺโณ จ เต ทส ทิสา วิโรจติ
เทเวหิ ตฺวํ ปริวุตา สกฺกตา จสิ
กุโต จุตา สุคติคตาสิ เทวเต
กสฺส วา ตฺวํ วจนกรานุสาสนึ
อาจิกฺข เม ตฺวํ ยทิ พุทฺธสาวิกา ติ
นคนฺตเร นครวเร สุมาปิเต
ปริจาริกา ราชวรสฺส สิรีมโต
นจฺเจหิ คีเตหิ ปรมสุสิกฺขิตา อหุํ
สิริมาติ มํ ราชคเห อเวทึสุ
พุทฺโธ จ เม อิสินิสโภ วินายโก
อเทสยิ สมุทยทุกฺขนิจฺจตํ
อสงฺขตํ ทุกฺขนิโรธํ สสฺสตํ
มคฺคญฺจิมํ อกุฏิลํ อญฺชสํ สิวํ
สุตฺวานหํ อมตปทํ อสงฺขตํ
ตถาคตสฺส อนธิวรสฺส สาสนํ
สีเลสฺวาหํ ปรมสุสํวุตา อหุํ
ธมฺเม ฐิตา นรวรพุทฺธเทสิเต
ญตฺวาน ตํ วิรชํ ปทํ อสงฺขตํ



ตถาคเตน อนธิวเรน เทสิตํ
ตตฺเถวหํ สมถสมาธิมาผุสึ
สาเยว เม ปรมนิยามตา อหุ
ลทฺธานหํ อมตวรํ วิเสสนํ
เอกํสิกา อภิสมเย วิเสสิย
อสํสยา พหุชนปูชิตา อหํ
ขิฑฺฑํ รตึ ปจฺจนุโภมนปฺปกํ
เอวํ อหํ อมตรสมฺหิ เทวตา
ตถาคตสฺส อนธิวรสฺส สาวิกา
ธมฺมทฺทสา ปฐมผเล ปติฏฺฐิตา
โสตาปนฺนา น จ ปุนมตฺถิ ทุคฺคติ
สา วนฺทิตุํ อนธิวรํ อุปาคมึ
ปาสาทิเก กุสลรเต จ ภิกฺขโว
นมสฺสิตุํ สมณสมาคมํ สิวํ
สคารวา สิริมโต ธมฺมราชิโน
ทิสฺวา มุนึ มุทิตมนมฺหิ ปีณิตา
ตถาคตํ นรวรทมฺมสารถึ
ตณฺหจฺฉิทํ กุสลรตํ วินายกํ
วนฺทามหํ ปรมหิตานุกมฺปกนฺติ
สิริมาวิมานํ โสฬสมํ


อิทํ วิมานํ รุจิรํ ปภสฺสรํ
เวฬุริยตฺถมฺภํ สตตํ สุนิมฺมลํ
สุวณฺณรุกฺเขหิ สมนฺตโมตฺถตํ
ฐานํ มมํ กมฺมวิปากสมฺภวํ
ตตฺรูปปนฺนา ปุริมจฺฉรา อิมา
สตํ สหสฺสานิ สเกน กมฺมุนา
ตุวํสิ อชฺฌูปคตา ยสสฺสินี
โอภาสยํ ติฏฺฐสิ ปุพฺพเทวตา
สสี อธิคฺคยฺห ยถา วิโรจติ
นกฺขตฺตราชาริว ตารกาคณํ
ตเถว ตฺวํ อจฺฉราสงฺคณํ อิมํ
ททฺทลฺลมานา ยสสา วิโรจสิ
กุโต นุ อาคมฺม อโนมทสฺสเน
อุปปนฺนา ตฺวํ ภวนํ มมํ อิทํ
พฺรหฺมํว เทวา ติทสา สหินฺทกา
สพฺเพ น ตปฺปามเส ทสฺสเนน ตนฺติ
ยเมตํ สกฺก อนุปุจฺฉเส มมํ
กุโต จุตา อิธ อาคตา ตุวํ
พาราณสี นาม ปุรตฺถิ กาสินํ
ตตฺถ ปุเร อโหสึ เปสการิกา



พุทฺเธ จ ธมฺเม จ ปสนฺนมานสา
สงฺเฆ จ เอกนฺตคตา อสํสยา
อขณฺฑสิกฺขาปทา อาคตปฺผลา
สมฺโพธิธมฺเม นิยตา อนามยาติ
ตนฺตฺยาภินนฺทามเส สฺวาคตญฺจ เต
ธมฺเมน จ ตฺวํ ยสสา วิโรจสิ
พุทฺเธ จ ธมฺเม จ ปสนฺนมานเส
สงฺเฆ จ เอกนฺตคเต อสํสเย
อขณฺฑสิกฺขาปเท อาคตปฺผเล
สมฺโพธิธมฺเม นิยเต อนามเยติ
เปสการิยวิมานํ สตฺตรสมํ
อุทฺทานํ
ปญฺจ ปีฐา ตโย นาวา ปทีปา ติลทกฺขิณา
เทฺว ปตี เทฺว สุณิสา อุตฺตรา สิริมา เปสการิกา
วคฺโค เตน ปวุจฺจตีติ
อิตฺถีวิมาเน วคฺโค ปฐโม
ทุติโย จิตฺตลตาวคฺโค
อปิ สกฺโกว เทวินฺโท รมฺเม จิตฺตลตาวเน
สมนฺตา อนุปริยาสิ นารีคณปุรกฺขตา


โอภาเสนฺตี ทิสา สพฺพา โอสธี วิย ตารกา
เกน เตตาทิโส วณฺโณ เกน เต อิธมิชฺฌติ
อุปฺปชฺชนฺติ จ เต โภคา เย เกจิ มนโส ปิยา
ปุจฺฉามิ ตํ เทวิ มหานุภาเว
มนุสฺสภูตา กิมกาสิ ปุญฺญํ
เกนาสิ เอวญฺชลิตานุภาวา
วณฺโณ จ เต สพฺพทิสา ปภาสตีติ
สา เทวตา อตฺตมนา โมคฺคลฺลาเนน ปุจฺฉิตา
ปญฺหํ ปุฏฺฐา วิยากาสิ ยสฺส กมฺมสฺสิทํ ผลํ
อหํ มนุสฺเสสุ มนุสฺสภูตา
ทาสี อโหสึ ปรเปสฺสิยา กุเล
อุปาสิกา จกฺขุมโต โคตมสฺส ยสสฺสิโน
ตสฺสา เม นิกฺกโม อาสิ สาสเน ตสฺส ตาทิโน
กามํ ภิชฺชตุ ยํ กาโย เนว อตฺเถตฺถ สนฺถนํ
สิกฺขาปทานํ ปญฺจนฺนํ มคฺโค โสวตฺถิโก สิโว
อกณฺฏโก อคหโน อุชุ สพฺภิ ปเวทิโต
นิกฺกมสฺส ผลํ ปสฺส ยถิทํ ปาปุณิตฺถิกา
อามนฺตนิกา รญฺโญมฺหิ สกฺกสฺส วสวตฺติโน
สฏฺฐิ ตุริยสหสฺสานิ ปฏิโพธํ กโรนฺติ เม
อาลมฺโพ คคฺคโม ภีโม สาธุวาทิ ปสํสิโย


โปกฺขโร จ สุผสฺโส จ วีณาโมกฺขา จ นาริโย
นนฺทา เจว สุนนฺทา จ โสณทินฺนา สุจิมฺหิตา
อาลมฺพุสา มิสฺสเกสี ปุณฺฑรีกาติ ทารุณี
เอนิปสฺสา สุปสฺสา จ สุภทฺทา มุทุกาวที
เอตา อญฺญา จ เสยฺยาเส อจฺฉรานํ ปโพธิกา
ตา มํ กาเลนุปาคนฺตฺวา อภิภาสนฺติ เทวตา
หนฺท นจฺจาม คายาม หนฺท ตํ รมยามเส
นยิทํ อกตปุญฺญานํ กตปุญฺญานเมวิทํ
อโสกํ นนฺทนํ รมฺมํ ติทสานํ มหาวนํ
สุขํ อกตปุญฺญานํ อิธ นตฺถิ ปรตฺถ จ
สุขญฺจ กตปุญฺญานํ อิธ เจว ปรตฺถ จ
เตสํ สหพฺยกามานํ กตฺตพฺพํ กุสลํ พหุํ
กตปุญฺญา หิ โมทนฺติ สคฺเค โภคสมงฺคิโนติ
ทาสีวิมานํ ปฐมํ
อภิกฺกนฺเตน วณฺเณน ยา ตฺวํ ติฏฺฐสิ เทวเต
โอภาเสนฺตี ทิสา สพฺพา โอสธี วิย ตารกา
เกน เตตาทิโส วณฺโณ เป
วณฺโณ จ เต สพฺพทิสา ปภาสตีติ
สา เทวตา อตฺตมนา โมคฺคลฺลาเนน ปุจฺฉิตา



ปญฺหํ ปุฏฺฐา วิยากาสิ ยสฺส กมฺมสฺสิทํ ผลํ
เกวฏฺฏทฺวารา นิกฺขมฺม อหุ มยฺหํ นิเวสนํ
ตตฺถ สํสรมานานํ สาวกานํ มเหสินํ
โอทนํ กุมฺมาสํ ฑากํ โลณโสวีรกญฺจหํ
อทาสึ อุชุภูเตสุ วิปฺปสนฺเนน เจตสา
จาตุทฺทสึ ปญฺจทสึ ยา จ ปกฺขสฺส อฏฺฐมี
ปาฏิหาริยปกฺขญฺจ อฏฺฐงฺคสุสมาคตํ
อุโปสถํ อุปวสึ สทา สีเลสุ สํวุตา
สญฺญมา สํวิภาคา จ วิมานํ อาวสามหํ
ปาณาติปาตา วิรตา มุสาวาทา จ สญฺญตา
เถยฺยา จ อติจารา จ มชฺชปานา จ อารกา
ปญฺจสิกฺขาปเท รตา อริยสจฺจานโกวิทา
อุปาสิกา จกฺขุมโต โคตมสฺส ยสสฺสิโน
เตน เมตาทิโส วณฺโณ เป
วณฺโณ จ เม สพฺพทิสา ปภาสตีติ
มม จ ภนฺเต วจเนน ภควโต ปาเท สิรสา วนฺเทยฺยาสิ
ลขุมา นาม ภนฺเต อุปาสิกา ภควโต ปาเท สิรสา วนฺทตีติ
อนจฺฉริยํ โข ปเนตํ ภนฺเต ยํ มํ ภควา อญฺญตรสฺมึ สามญฺญผเล
พฺยากเรยฺย ตํ ภควา สกทาคามิผเล พฺยากาสีติ
ลขุมาวิมานํ ทุติยํ


ปิณฺฑาย เต จรนฺตสฺส ตุณฺหีภูตสฺส ติฏฺฐโต
ทฬิทฺทา กปณา นารี ปราคารํ อวสฺสิตา
ยา เต อทาสิ อาจามํ ปสนฺนา สเกหิ ปาณิหิ
สา หิตฺวา มานุสํ เทหํ กํ นุ สาทิสตํ คตาติ
ปิณฺฑาย เม จรนฺตสฺส ตุณฺหีภูตสฺส ติฏฺฐโต
ทฬิทฺทา กปณา นารี ปราคารํ อวสฺสิตา
ยา เม อทาสิ อาจามํ ปสนฺนา สเกหิ ปาณิหิ
สา หิตฺวา มานุสํ เทหํ วิปฺปมุตฺตา อิโต จุตา
นิมฺมานรติโน นาม สนฺติ เทวา มหิทฺธิกา
ตตฺถ สา สุขิตา นารี โมทิตาจามทายิกา
อโห ทานํ วรากิยา กสฺสเป สุปติฏฺฐิตํ
ปราภเตน ทาเนน อิชฺฌิตฺถ วต ทกฺขิณา
ยา มเหสิตฺตํ กเรยฺย จกฺกวตฺติสฺส ราชิโน
นารี สพฺพงฺคกลฺยาณี ภตฺตุ จาโนมทสฺสิกา
เอตสฺสาจามทานสฺส กลํ นาคฺฆนฺติ โสฬสึ
สตํ นิกฺขา สตํ อสฺสา สตํ อสฺสตรี รถา
สตํ กญฺญาสหสฺสานิ อามุตฺตมณิกุณฺฑลา
เอตสฺสาจามทานสฺส กลํ นาคฺฆนฺติ โสฬสึ
สตํ เหมวตา นาคา อีสา ทนฺตา อุรูฬฺหวา
สุวณฺณกจฺฉา มาตงฺคา เหมกปฺปนิวาสสา



เอตสฺสาจามทานสฺส กลํ นาคฺฆนฺติ โสฬสึ
จตุนฺนํ มหาทีปานํ อิสฺสรํ โยธ การเย
เอตสฺสาจามทานสฺส กลํ นาคฺฆนฺติ โสฬสินฺติ
อาจามทายิกาวิมานํ ตติยํ
จณฺฑาลิ วนฺท ปาทานิ โคตมสฺส ยสสฺสิโน
ตเมว อนุกมฺปาย อฏฺฐาสิ อิสิสตฺตโม
อภิปฺปสาเทหิ มนํ อรหนฺตมฺหิ ตาทิเน
ขิปฺปมญฺชลิกา วนฺท ปริตฺตํ ตว ชีวิตนฺติ
โจทิตา ภาวิตตฺเตน สรีรนฺติมธารินา
จณฺฑาลี วนฺทิ ปาทานิ โคตมสฺส ยสสฺสิโน
ตเมนํ อวธิ คาวี จณฺฑาลึ ปญฺชลึ ฐิตํ
นมสฺสมานํ สมฺพุทฺธํ อนฺธกาเร ปภงฺกรํ
ขีณาสวํ วิคตรชํ อเนญฺชํ

เทวิทฺธิปตฺตา อุปสงฺกมิตฺวา
วนฺทามิ ตํ วีร มหานุภาว
สุวณฺณวณฺณา ชลิตา มหายสา
วิมานโมรุยฺห อเนกจิตฺตา
ปริวาริตา อจฺฉราสงฺคเณน
กา ตฺวํ สุเภ เทวเต วนฺทเส มมํ อิติ
อหํ ภทนฺเต จณฺฑาลี ตยา วีเรน เปสิตา




วนฺทึ อรหโต ปาเท โคตมสฺส ยสสฺสิโน
สาหํ วนฺทิตฺวา ปาทานิ จุตา จณฺฑาลโยนิยา
วิมานํ สพฺพโส ภทฺทํ อุปปนฺนมฺหิ นนฺทเน
อจฺฉรานํ สหสฺสานิ ปุรกฺขิตฺวา มํ ติฏฺฐนฺติ
ตาสาหํ ปวรา เสฏฺฐา วณฺเณน ยสสายุนา
ปหูตกตกลฺยาณา สมฺปชานา ปติสฺสตา
มุนึ การุณิกํ โลเก ภนฺเต วนฺทิตุมาคตาติ
อิทํ วตฺวาน จณฺฑาลี กตญฺญุกตเวทินี
วนฺทิตฺวา อรหโต ปาเท ตตฺเถวนฺตรธายตีติ
จณฺฑาลิวิมานํ จตุตฺถํ
นีลา ปีตา จ กาฬา จ มญฺชิฏฺฐา อถ โลหิตา
อุจฺจาวจานํ วณฺณานํ กิญฺชกฺขปริวาริตา
มนฺทารวานํ ปุปฺผานํ มาลํ ธาเรสิ มุทฺธนิ
นยิเม อญฺเญสุ กาเยสุ รุกฺขา สนฺติ สุเมธเส
เกน กายํ อุปปนฺนา ตาวตึสํ ยสสฺสินี
เทวเต ปุจฺฉิตาจิกฺข กิสฺส กมฺมสฺสิทํ ผลํ อิติ
ภทฺทิตฺถิกาติ มํ อญฺญึสุ กิมฺพิลายํ อุปาสิกา
สทฺธาสีเลน สมฺปนฺนา สํวิภาครตา สทา
อจฺฉาทนญฺจ ภตฺตญฺจ เสนาสนํ ปทีปิยํ
อทาสึ อุชุภูเตสุ วิปฺปสนฺเนน เจตสา


จาตุทฺทสึ ปญฺจทสึ ยา จ ปกฺขสฺส อฏฺฐมี
ปาฏิหาริยปกฺขญฺจ อฏฺฐงฺคสุสมาคตํ
อุโปสถํ อุปวสึ สทา สีเล สุสํวุตา
ปาณาติปาตา วิรตา มุสาวาทา จ สญฺญตา
เถยฺยา จ อติจารา จ มชฺชปานา จ อารกา
ปญฺจสิกฺขาปเท รตา อริยสจฺจาน โกวิทา
อุปาสิกา จกฺขุมโต อปฺปมาทวิหารินี
กตาวกาสา กตกุสลา ตโต จุตา
สยมฺปภา อนุวิจรามิ นนฺทนํ
ภิกฺขู จาหํ ปรมหิตานุกมฺปเก
อโภชยึ ตปสฺสิยุคํ มหามุนึ
กตาวกาสา กตกุสลา ตโต จุตา
สยมฺปภา อนุวิจรามิ นนฺทนํ
อฏฺฐงฺคิกํ อปริมิตํ สุขาวหํ
อุโปสถํ สตฺตตมุปาวสึ อหํ
กตาวกาสา กตกุสลา ตโต จุตา
สยมฺปภา อนุวิจรามิ นนฺทนนฺติ
ภทฺทิตฺถิกาวิมานํ ปญฺจมํ
อภิกฺกนฺเตน วณฺเณน ยา ตฺวํ ติฏฺฐสิ เทวเต
โอภาเสนฺตี ทิสา สพฺพา โอสธี วิย ตารกา


เกน เตตาทิโส วณฺโณ เกน เต อิธมิชฺฌติ
อุปฺปชฺชนฺติ จ เต โภคา เย เกจิ มนโส ปิยา
ปุจฺฉามิ ตํ เทวิ มหานุภาเว
มนุสฺสภูตา กิมกาสิ ปุญฺญํ
เกนาสิ เอวญฺชลิตานุภาวา
วณฺโณ จ เต สพฺพทิสา ปภาสตีติ
สา เทวตา อตฺตมนา โมคฺคลฺลาเนน ปุจฺฉิตา
ปญฺหํ ปุฏฺฐา วิยากาสิ ยสฺส กมฺมสฺสิทํ ผลํ
โสณทินฺนาติ มํ อญฺญึสุ นาลนฺทายํ อุปาสิกา
สทฺธาสีเลน สมฺปนฺนา สํวิภาครตา สทา
อจฺฉาทนญฺจ ภตฺตญฺจ เสนาสนํ ปทีปิยํ
อทาสึ อุชุภูเตสุ วิปฺปสนฺเนน เจตสา
จาตุทฺทสึ ปญฺจทสึ ยา จ ปกฺขสฺส อฏฺฐมี
ปาฏิหาริยปกฺขญฺจ อฏฺฐงฺคสุสมาคตํ
อุโปสถํ อุปวสึ สทา สีเล สุสํวุตา
ปาณาติปาตา วิรตา มุสาวาทา จ สญฺญตา
เถยฺยา จ อติจารา จ มชฺชปานา จ อารกา
ปญฺจสิกฺขาปเท รตา อริยสจฺจาน โกวิทา
อุปาสิกา จกฺขุมโต โคตมสฺส ยสสฺสิโน
เตน เมตาทิโส วณฺโณ เป



วณฺโณ จ เม สพฺพทิสา ปภาสตีติ
โสณทินฺนาวิมานํ ฉฏฺฐํ
อภิกฺกนฺเตน วณฺเณน ยา ตฺวํ ติฏฺฐสิ เทวเต
โอภาเสนฺตี ทิสา สพฺพา โอสธี วิย ตารกา
เกน เตตาทิโส วณฺโณ เป
วณฺโณ จ เต สพฺพทิสา ปภาสตีติ
สา เทวตา อตฺตมนา โมคฺคลฺลาเนน ปุจฺฉิตา
เป ยสฺส กมฺมสฺสิทํ ผลํ
อุโปสถาติ มํ อญฺญึสุ สาเกตายํ อุปาสิกา
สทฺธาสีเลน สมฺปนฺนา สํวิภาครตา สทา
อจฺฉาทนญฺจ ภตฺตญฺจ เสนาสนํ ปทีปิยํ
อทาสึ อุชุภูเตสุ วิปฺปสนฺเนน เจตสา
จาตุทฺทสึ ปญฺจทสึ ยา จ ปกฺขสฺส อฏฺฐมี
ปาฏิหาริยปกฺขญฺจ อฏฺฐงฺคสุสมาคตํ
อุโปสถํ อุปวสึ สทา สีเล สุสํวุตา
ปาณาติปาตา วิรตา มุสาวาทา จ สญฺญตา
เถยฺยา จ อติจารา จ มชฺชปานา จ อารกา
ปญฺจสิกฺขาปเท รตา อริยสจฺจาน โกวิทา
อุปาสิกา จกฺขุมโต โคตมสฺส ยสสฺสิโน
เตน เมตาทิโส วณฺโณ เป


วณฺโณ จ เม สพฺพทิสา ปภาสตีติ
อภิกฺขณํ นนฺทนํ สุตฺวา ฉนฺโท เม อุปปชฺชถ
ตตฺถ จิตฺตํ ปณิธาย อุปปนฺนมฺหิ นนฺทนํ
นากาสึ สตฺถุ วจนํ พุทฺธสฺสาทิจฺจพนฺธุโน
หีเน จิตฺตํ ปณิธาย สมฺหิ ปจฺฉานุตาปินี
กีวจิรํ วิมานสฺมึ อิธ วสฺสสุโปสเถ
เทวเต ปุจฺฉิตาจิกฺข ยทิ ชานาสิ อายุ โน อิติ
สฏฺฐิวสฺสสหสฺสานิ อิธ ฐตฺวา มหามุนิ
อิโต จุตา คมิสฺสามิ มนุสฺสานํ สหพฺยตนฺติ
มา ตฺวํ อุโปสเถ ภยิ สมฺพุทฺเธนาสิ พฺยากตา
โสตาปนฺนา วิเสสยิ ปหีนา ตว ทุคฺคตีติ
อุโปสถวิมานํ สตฺตมํ
อภิกฺกนฺเตน วณฺเณน ยา ตฺวํ ติฏฺฐสิ เทวเต
โอภาเสนฺตี ทิสา สพฺพา โอสธี วิย ตารกา
เกน เตตาทิโส วณฺโณ เป
วณฺโณ จ เต สพฺพทิสา ปภาสตีติ
สา เทวตา อตฺตมนา โมคฺคลฺลาเนน ปุจฺฉิตา
เป ยสฺส กมฺมสฺสิทํ ผลํ
สุนิทฺทาติ มํ อญฺญึส ราชคหสฺมึ อุปาสิกา
สทฺธาสีเลน สมฺปนฺนา สํวิภาครตา สทา



อจฺฉาทนญฺจ ภตฺตญฺจ เสนาสนํ ปทีปิยํ
อทาสึ อุชุภูเตสุ วิปฺปสนฺเนน เจตสา
จาตุทฺทสึ ปญฺจทสึ ยา จ ปกฺขสฺส อฏฺฐมี
ปาฏิหาริยปกฺขญฺจ อฏฺฐงฺคสุสมาคตํ
อุโปสถํ อุปวสึ สทา สีเล สุสํวุตา
ปาณาติปาตา วิรตา มุสาวาทา จ สญฺญตา
เถยฺยา จ อติจารา จ มชฺชปานา จ อารกา
ปญฺจสิกฺขาปเท รตา อริยสจฺจาน โกวิทา
อุปาสิกา จกฺขุมโต โคตมสฺส ยสสฺสิโน
เตน เมตาทิโส วณฺโณ เป
วณฺโณ จ เม สพฺพทิสา ปภาสตีติ
สุนิทฺทาวิมานํ อฏฺฐมํ
อภิกฺกนฺเตน วณฺเณน ยา ตฺวํ ติฏฺฐสิ เทวเต
โอภาเสนฺตี ทิสา สพฺพา โอสธี วิย ตารกา
เกน เตตาทิโส วณฺโณ เป
วณฺโณ จ เต สพฺพทิสา ปภาสตีติ
สา เทวตา อตฺตมนา โมคฺคลฺลาเนน ปุจฺฉิตา
เป ยสฺส กมฺมสฺสิทํ ผลํ
สุทินฺนาติ มํ อญฺญึสุ ราชคหสฺมึ อุปาสิกา
สทฺธาสีเลน สมฺปนฺนา สํวิภาครตา สทา


อจฺฉาทนญฺจ ภตฺตญฺจ เสนาสนํ ปทีปิยํ
อทาสึ อุชุภูเตสุ วิปฺปสนฺเนน เจตสา
จาตุทฺทสึ ปญฺจทสึ ยา จ ปกฺขสฺส อฏฺฐมี
ปาฏิหาริยปกฺขญฺจ อฏฺฐงฺคสุสมาคตํ
อุโปสถํ อุปวสึ สทา สีเล สุสํวุตา
ปาณาติปาตา วิรตา มุสาวาทา จ สญฺญตา
เถยฺยา จ อติจารา จ มชฺชปานา จ อารกา
ปญฺจสิกฺขาปเท รตา อริยสจฺจาน โกวิทา
อุปาสิกา จกฺขุมโต โคตมสฺส ยสสฺสิโน
เตน เมตาทิโส วณฺโณ เป
วณฺโณ จ เม สพฺพทิสา ปภาสตีติ
สุทินฺนาวิมานํ นวมํ
อภิกฺกนฺเตน วณฺเณน ยา ตฺวํ ติฏฺฐสิ เทวเต
โอภาเสนฺตี ทิสา สพฺพา โอสธี วิย ตารกา
เกน เตตาทิโส วณฺโณ เป
วณฺโณ จ เต สพฺพทิสา ปภาสตีติ
สา เทวตา อตฺตมนา โมคฺคลฺลาเนน ปุจฺฉิตา
เป ยสฺส กมฺมสฺสิทํ ผลํ
อหํ มนุสฺเสสุ มนุสฺสภูตา
ปุริมาย ชาติยา มสุสฺสโลเก


อทฺทสํ วิรชํ พุทฺธํ วิปฺปสนฺนมนาวิลํ
ตสฺส อทาสิหํ ภิกฺขํ ปสนฺนา สเกหิ ปาณิหิ
เตน เมตาทิโส วณฺโณ เป
วณฺโณ จ เม สพฺพทิสา ปภาสตีติ
ภิกฺขาทายิกวิมานํ ทสมํ
อภิกฺกนฺเตน วณฺเณน ยา ตฺวํ ติฏฺฐสิ เทวเต
โอภาเสนฺตี ทิสา สพฺพา โอสธี วิย ตารกา
เกน เตตาทิโส วณฺโณ เป
วณฺโณ จ เต สพฺพทิสา ปภาสตีติ
สา เทวตา อตฺตมนา โมคฺคลฺลาเนน ปุจฺฉิตา
เป ยสฺส กมฺมสฺสิทํ ผลํ
อหํ มนุสฺเสสุ มนุสฺสภูตา
ปุริมาย ชาติยา มนุสฺสโลเก
อทฺทสํ วิรชํ พุทฺธํ วิปฺปสนฺนมนาวิลํ
ตสฺส อทาสิหํ ภิกฺขํ ปสนฺนา สเกหิ ปาณิหิ
เตน เมตาทิโส วณฺโณ เป
วณฺโณ จ เม สพฺพทิสา ปภาสตีติ
ทุติยภิกฺขาทายิกวิมานํ เอกาทสมํ
อุทฺทานํ
ทาสี เจว ลขุมา จ อถ อาจามทายิกา


จณฺฑาลี ภทฺทิตฺถิกา เจว โสณทินฺนา อุโปสถา
นิทฺทา เจว สุทินฺนา จ เทฺว จ ภิกฺขายทายิกา
วคฺโค เตน ปวุจฺจตีติ
อิตฺถิวิมาเน ทุติโย วคฺโค
ภาณวารํ ปฐมํ

ตติโย ปาริฉตฺตกวคฺโค
อุฬาโร เต ยโส วณฺโณ สพฺพา โอภาสเต ทิสา
นาริโย นจฺจนฺติ คายนฺติ เทวปุตฺตา อลงฺกตา
โมทนฺติ ปริวาเรนฺติ ตว ปูชาย เทวเต
โสวณฺณานิ วิมานานิ ตวิมานิ สุทสฺสเน
ตุวํปิ อิสฺสรา เตสํ สพฺพกามสมิทฺธินํ
อภิชาตา มหนฺตาสิ เทวกาเย ปโมทสิ
เทวเต ปุจฺฉิตาจิกฺข ยสฺส กมฺมสฺสิทํ ผลนฺติ
อหํ มนุสฺเสสุ มนุสฺสภูตา
ทุสฺสีเล กุเล สุณิสา อโหสึ
อสฺสทฺเธสุ กทริเยสุ สทฺธาสีเลน สมฺปนฺนา

ปิณฺฑาย จรมานสฺส อปูวํ เต อทาสิหํ
ตสฺส อทาสิหํ ปูวํ ปสนฺนา สเกหิ ปาณิหิ



อิติสฺสา สสฺสุ ปริภาสิ อวินีตา ตฺวํ วธู
น มํ สมฺปุจฺฉิตุํ อิจฺฉิ สมณสฺส ททามหํ
ตโต เม สสฺสุ กุปิตา ปหาสิ มุสเลน มํ
กุฏงฺคญฺฉิ อวธิ มํ นาสกฺขึ ชีวิตุํ จิรํ
สาหํ กายสฺส เภทา จ วิปฺปมุตฺตา ตโต จุตา
ตาวตึสานํ เทวานํ อุปปนฺนา สหพฺยตํ
เตน เมตาทิโส วณฺโณ เป
วณฺโณ จ เม สพฺพทิสา ปภาสตีติ
อุฬารวิมานํ ปฐมํ
โอภาสยิตฺวา ปฐวึ สเทวกํ
อติโรจสิ จนฺทิมสุริยา วิย
สิริยา จ วณฺเณน ยเสน เตชสา
พฺรหฺมาว เทวิ ติทเส สหินฺทเก
ปุจฺฉามิ ตํ อุปฺปลมาลธารินิ
อาเวฬินิ กญฺจนสนฺนิภตฺตเจ
อลงฺกเต อุตฺตมวตฺถธารินิ
กา ตฺวํ สุเภ เทวเต วนฺทเส มมํ
กึ ตฺวํ ปุเร กมฺมํ อกาสิ อตฺตนา
มนุสฺสภูตา ปุริมาย ชาติยา
ทานํ สุจิณฺณํ อถ สีลสญฺญมํ


เกนูปปนฺนา สุคตึ ยสสฺสินี
เทวเต ปุจฺฉิตาจิกฺข กิสฺส กมฺมสฺสิทํ ผลนฺติ
อิทานิ ภนฺเต อิมเมว คามํ
ปิณฺฑาย อมฺหากํ ฆรํ อุปาคมิ
ตโต เต อุจฺฉุสฺส อทาสึ ขณฺฑิกํ
ปสนฺนจิตฺตา อตุลาย ปีติยา
สสฺสู จ ปจฺฉา อนุยุญฺชเต มมํ
กหนฺนุ อุจฺฉฉ วธุเก อวากริ
น ฉฑฺฑิตํ น จ ขาทิตํ มยา
สนฺตสฺส ภิกฺขุสฺส สยํ อทาสิหํ
ตุยฺหํ อิทํ อิสฺสริยํ อโถ มมํ
อิติสฺสา สสฺสุ ปริภาสเต มมํ
ปีฐํ คเหตฺวา ปหารํ อทาสิ เม
ตโต จุตา กาลกตมฺหิ เทวตา
ตเทว กมฺมํ กุสลํ กตํ มยา
สุขญฺจ กมฺมํ อนุโภมิ อตฺตนา
เทเวหิ สทฺธึ ปริจาริยามหํ
โมทามหํ กามคุเณหิ ปญฺจหิ
ตเทว กมฺมํ กุสลํ กตํ มยา
สุขญฺจ กมฺมํ อนุโภมิ อตฺตนา


เทวินฺทคุตฺตา ติทเสหิ รกฺขิตา
สมปฺปิตา กามคุเณหิ ปญฺจหิ
เอตาทิสํ ปุญฺญผลํ อนปฺปกํ
มหาวิปากา มม อุจฺฉุทกฺขิณา
เทเวหิ สทฺธึ ปริจาริยามหํ
โมทามหํ กามคุเณหิ ปญฺจหิ
เอตาทิสํ ปุญฺญผลํ อนปฺปกํ
มหาชุติกา มม อุจฺฉุทกฺขิณา
เทวินฺทคุตฺตา ติทเสหิ รกฺขิตา
สหสฺสเนตฺโตริว นนฺทเน วเน
ตุวญฺจ ภนฺเต อนุกมฺปกํ วิทุํ
อุเปจฺจ วนฺทึ กุสลญฺจ ปุจฺฉิยา
ตโต เต อุจฺฉุสฺส อทาสึ ขณฺฑิกํ
ปสนฺนจิตฺตา อตุลาย ปีติยาติ
อุจฺฉุวิมานํ ทุติยํ
ปลฺลงฺกเสฏฺเฐ มณิโสวณฺณจิตฺเต
ปุปฺผาภิกิณฺเณ สยเน อุฬาเร
ตตฺถจฺฉสิ เทวิ มหานุภาเว
อุจฺจาวจา อิทฺธิวิกุพฺพมานา
อิมา จ เต อจฺฉราโย สมนฺตโต


นจฺจนฺติ คายนฺติ ปโมทยนฺติ
เทวิทฺธิปตฺตาสิ มหานุภาเว
มนุสฺสภูตา กิมกาสิ ปุญฺญํ
เกนาสิ เอวญฺชลิตานุภาวา
วณฺโณ จ เต สพฺพทิสา ปภาสติต
อหํ มนุสฺเสสุ มนุสฺสภูตา
อฑฺเฒ กุเล สุณิสา อโหสึ
อกฺโกธนา ภตฺตุ วสานุวตฺตินี
อปฺปมตฺตา อุโปสเถ
มนุสฺสภูตา ทหรา อปาปิกา
ปสนฺนจิตฺตา ปติมาภิราธยึ
ทิวา จ รตฺโต จ มนาปจารินี
อหํ ปุเร สีลวตี อโหสึ
ปาณาติปาตา วิรตา อโจริยา
สํสุทฺธกายา สุจิพฺรหฺมจารินี
อมชฺชปานา จ มุสา อภาณี
สิกฺขาปเทสุ ปริปูรการินี
จาตุทฺทสึ ปญฺจทสึ ยา จ ปกฺขสฺส อฏฺฐมี
ปาฏิหาริยปกฺขญฺจ ปสนฺนมานสา อหํ
อฏฺฐงฺคุเปตํ อนุธมฺมจารินี


อุโปสถํ ปีติมนา อุปาวสึ
อิมญฺจ อริยํ อฏฺฐงฺควเรหุเปตํ
สมาทยิตฺวา กุสลํ สุขุทฺรยํ
ปติมฺหิ กลฺยาณวสานุวตฺตินี
อโหสึ ปุพฺเพ สุคตสฺส สาวิกา
เอตาทิสํ กุสลํ ชีวโลเก
กมฺมํ กริตฺวาน วิเสสภาคินี
กายสฺส เภทา อภิสมฺปรายํ
เทวิทฺธิปตฺตา สุคติมฺหิ อาคตา
วิมานปาสาทวเร มโนรเม
ปริวาริตา อจฺฉราสงฺคเณน
สยมฺปภา เทวคณา รมนฺติ มํ
ทีฆายุกึ เทววิมานมาคตนฺติ
ปลฺลงฺกวิมานํ ตติยํ
ลตา จ สชฺชา ปวรา จ เทวตา
อจฺฉิมุตีราชวรสฺส สิรีมโต
สุตา จ รญฺโญ เวสฺสวณฺณสฺส ธีตา
ราชี มตี ธมฺมคุเณหิ โสภิตา
ปญฺเจตฺถ นาริโย อคมํสุ นฺหายิตุํ
สีโตทกํ อุปฺปลินึ สิวํ นทึ



ตา ตตฺถ นฺหายิตฺวา รมิตฺวา เทวตา
นจฺจิตฺวา คายิตฺวา สุตาลตํ พฺรวิ
ปุจฺฉามิ ตํ อุปฺปลมาลธารินิ
อาเวฬินิ กาญฺจนสนฺนิภตฺตเจ
ปีตรตฺตามฺพกฺขิ นเภว โสภเณ
ทีฆายุกี เกน กโต ยโส ตว
เกนาสิ ภทฺเท ปติโน ปิยตรา
วิสิฏฺฐกลฺยาณิตรสฺส รูปโต
ปทกฺขิณา นจฺจคีตวาทิเต
อาจิกฺข โน ตฺวํ นรนาริ ปุจฺฉิตาติ
อหํ มนุสฺเสสุ มนุสฺสภูตา
อุฬารโภเค กุเล สุณิสา อโหสึ
อกฺโกธนา ภตฺตุ วสานุวตฺตินี
อปฺปมตฺตา อุโปสเถ
มนุสฺสภูตา ทหรา อปาวิกา
ปสนฺนจิตฺตา ปติมาภิราธยึ
สเทวรํ สสฺสุรํ สทาสกํ
อภิราธยึ ตมฺหิ กโต ยโส มม
สาหํ เตน กุสเลน กมฺมุนา
จตุพฺภิ ฐาเนสุ วิเสสมชฺฌคา


อายุญฺจ วณฺณญฺจ สุขํ พลญฺจ
ขิทฺทํ รตึ ปจฺจนุโภมนปฺปกํ
สุตํ นุ ตํ ภาสติ ยํ อยํ ลตา
ยํ โน อาปุจฺฉิมฺห อกิตฺตยิโน
ปติโน กิรมฺหากํ วิสิฏฺฐา นารินํ
คตี จ เนสํ ปวรา จ เทวตา
ปตีสุ ธมฺมํ ปริจราม สพฺพา
ปติพฺพตา ยถาภวนฺติ อิตฺถิโย
ปตีสุ ธมฺมํ ปริจราม สพฺพา
ลจฺฉามเส ภาสติ ยํ อยํ ลตา
สีโห ยถา ปพฺพตสานุโคจโร
มหินฺธรํ ปพฺพตมาวสิตฺวา
ปสยฺห คนฺตฺวา อิตเร จตุปฺปเท
ขุทฺเท มิเค ขาทติ มํสโภชโน
ตเถว สทฺธา อิธ อริยสาวิกา
ภตฺตารํ นิสฺสาย ปตึ อนุพฺพตา
โกธํ วธิตฺวา อนุภุยฺย มจฺเฉรํ
สคฺคมฺหิ สา โมทติ ธมฺมจารินีติ
ลตาวิมานํ จตุตฺถํ
สตฺตตนฺตึ สุมธุรํ รามเณยฺยํ อวาจยึ



โสมํ รงฺคมฺหิ อเวฺหติ สรณํ เม โหหิ โกสิยาติ
อหํ เต สรณํ โหมิ อหมาจริยปูชโก
น ตํ ชหิสฺสติ สิสฺโส สิสฺสมาจริย เชสฺสสีติ
อภิกฺกนฺเตน วณฺเณน ยา ตฺวํ ติฏฺฐสิ เทวเต
โอภาเสนฺตี ทิสา สพฺพา โอสธี วิย ตารกา
เกน เตตาทิโส วณฺโณ เกน เต อิธมิชฺฌติ
อุปฺปชฺชนฺติ จ เต โภคา เย เกจิ มนโส ปิยา
ปุจฺฉามิ ตํ เทวิ มหานุภาเว
มนุสฺสภูตา กิมกาสิ ปุญฺญํ
เกนาสิ เอวญฺชลิตานุภาวา
วณฺโณ จ เต สพฺพทิสา ปภาสตีติ
สา เทวตา อตฺตมนา โมคฺคลฺลาเนน ปุจฺฉิตา
ปญฺหํ ปุฏฺฐา วิยากาสิ ยสฺส กมฺมสฺสิทํ ผลํ
วตฺถุตฺตมทายิกา นาริ
ปวรา โหติ นเรสุ นารีสุ
เอวํ ปิยรูปทายิกา มนาปํ
ทิพฺพํ สา ลภเต อุเปจฺจ ฐานํ
ตสฺสา เม ปสฺส วิมานํ
อจฺฉรา กามวณฺณินีหมสฺมิ
อจฺฉราสหสฺสาหํ ปวรา


ปสฺส ปุญฺญานํ วิปากํ
เตน เมตาทิโส วณฺโณ เป
วณฺโณ จ เม สพฺพทิสา ปภาสตีติ
อิตรํ จตุรวิมานํ ยถา วตฺถทายิกวิมานํ ตถา วิตฺถาเรตพฺพํ
อภิกฺกนฺเตน วณฺเณน เป
วณฺโณ จ เต สพฺพทิสา ปภาสตีติ
สา เทวตา อตฺตมนา โมคฺคลฺลาเนน ปุจฺฉิตา
เป ยสฺส กมฺมสฺสิทํ ผลํ
ปุปฺผุตฺตมทายิกา นารี
ปวรา โหติ นเรสุ นารีสุ
เอวํ ปิยรูปทายิกา มนาปํ
ทิพฺพํ สา ลภเต อุเปจฺจ ฐานํ
ตสฺสา เม ปสฺส วิมานํ
อจฺฉรา กามวณฺณินีหมสฺมิ
อจฺฉราสหสฺสาหํ ปวรา
ปสฺส ปุญฺญานํ วิปากํ
เตน เมตาทิโส วณฺโณ เป
วณฺโณ จ เม สพฺพทิสา ปภาสตีติ

อภิกฺกนฺเตน วณฺเณน ยา ตฺวํ ติฏฺฐสิ เทวเต


เป โอสธี วิย ตารกา
เกน เตตาทิโส วณฺโณ เป
วณฺโณ จ เต สพฺพทิสา ปภาสตีติ
สา เทวตา อตฺตมนา โมคฺคลฺลาเนน ปุจฺฉิตา
เป ยสฺส กมฺมสฺสิทํ ผลํ
คนฺธุตฺตมทายิกา นารี
ปวรา โหติ นเรสุ นารีสุ
เอวํ ปิยรูปทายิกา มนาปํ
ทิพฺพํ สา ลภเต อุเปจฺจ ฐานํ
ตสฺสา เม ปสฺส วิมานํ
อจฺฉรา กามวณฺณินีหมสฺมิ
อจฺฉราสหสฺสาหํ ปวรา
ปสฺส ปุญฺญานํ วิปากํ
เตน เมตาทิโส วณฺโณ เป
วณฺโณ จ เม สพฺพทิสา ปภาสตีติ

อภิกฺกนฺเตน วณฺเณน ยา ตฺวํ ติฏฺฐสิ เทวเต
โอภาเสนฺตี ทิสา สพฺพา โอสธี วิย ตารกา
เกน เตตาทิโส วณฺโณ เป
วณฺโณ จ เต สพฺพทิสา ปภาสตีติ


สา เทวตา อตฺตมนา โมคฺคลฺลาเนน ปุจฺฉิตา
เป ยสฺส กมฺมสฺสิทํ ผลํ
ผลุตฺตมทายิกา นารี
ปวรา โหติ นเรสุ นารีสุ
เอวํ ปิยรูปทายิกา มนาปํ
ทิพฺพํ สา ลภเต อุเปจฺจ ฐานํ
ตสฺสา เม ปสฺส วิมานํ
อจฺฉรา กามวณฺณินีหมสฺมิ
อจฺฉราสหสฺสาหํ ปวรา
ปสฺส ปุญฺญานํ วิปากํ
เตน เมตาทิโส วณฺโณ เป
วณฺโณ จ เม สพฺพทิสา ปภาสตีติ

อภิกฺกนฺเตน วณฺเณน ยา ตฺวํ ติฏฺฐสิ เทวเต
โอภาเสนฺตี ทิสา สพฺพา โอสธี วิย ตารกา
เกน เตตาทิโส วณฺโณ เป
วณฺโณ จ เต สพฺพทิสา ปภาสตีติ
สา เทวตา อตฺตมนา โมคฺคลฺลาเนน ปุจฺฉิตา
เป ยสฺส กมฺมสฺสิทํ ผลํ
รสุตฺตมทายิกา นารี


ปวรา โหติ นเรสุ นารีสุ
เอวํ ปิยรูปทายิกา มนาปํ
ทิพฺพํ สา ลภเต อุเปจฺจ ฐานํ
ตสฺสา เม ปสฺส วิมานํ
อจฺฉรา กามวณฺณินีหมสฺมิ
อจฺฉราสหสฺสาหํ ปวรา
ปสฺส ปุญฺญานํ วิปากํ
เตน เมตาทิโส วณฺโณ เป
วณฺโณ จ เม สพฺพทิสา ปภาสตีติ

อภิกฺกนฺเตน วณฺเณน ยา ตฺวํ ติฏฺฐสิ เทวเต
เป โอสธี วิย ตารกา
เกน เตตาทิโส วณฺโณ เป
วณฺโณ จ เต สพฺพทิสา ปภาสตีติ
สา เทวตา อตฺตมนา โมคฺคลฺลาเนน ปุจฺฉิตา
เป ยสฺส กมฺมสฺสิทํ ผลํ
คนฺธปญฺจงฺคุลิกํ อหมทาสึ
กสฺสปสฺส ภควโต ถูปสฺมึ
ตสฺสา เม ปสฺส วิมานํ
อจฺฉรา กามวณฺณินีหมสฺมิ


อจฺฉราสหสฺสาหํ ปวรา
ปสฺส ปุญฺญานํ วิปากํ
เตน เมตาทิโส วณฺโณ เป
วณฺโณ จ เม สพฺพทิสา ปภาสตีติ
อิตรํ จตุรวิมานํ ยถา คนฺธปญฺจงฺคุลิกํ วิมานํ ตถา
วิตฺถาเรตพฺพํ
อภิกฺกนฺเตน วณฺเณน เป
วณฺโณ จ เต สพฺพทิสา ปภาสตีติ
สา เทวตา อตฺตมนา โมคฺคลฺลาเนน ปุจฺฉิตา
เป ยสฺส กมฺมสฺสิทํ ผลํ
ภิกฺขู จาหํ ภิกฺขุนิโย จ
อทฺทสามิ ปนฺถปฏิปนฺเน
เตสาหํ ธมฺมํ สุตฺวาน
เอกูโปสถํ อุปวสิสฺสํ
ตสฺสา เม ปสฺส วิมานํ
อจฺฉรา กามวณฺณินีหมสฺมิ
อจฺฉราสหสฺสาหํ ปวราภ
ปสฺส ปุญฺญานํ วิปากํ
เตน เมตาทิโส วณฺโณ เป
วณฺโณ จ เม สพฺพทิสา ปภาสตีติ


อภิกฺกนฺเตน วณฺเณน เป
วณฺโณ จ เต สพฺพทิสา ปภาสตีติ
สา เทวตา อตฺตมนา โมคฺคลฺลาเนน ปุจฺฉิตา
เป ยสฺส กมฺมสฺสิทํ ผลํ
อุทเก ฐิตา อุทกํ อทาสึ
ภิกฺขุโน จิตฺเตน วิปฺปสนฺเนน
ตสฺสา เม ปสฺส วิมานํ
อจฺฉรา กามวณฺณินีหมสฺมิ
อจฺฉราสหสฺสาหํ ปวรา
ปสฺส ปุญฺญานํ วิปากํ
เตน เมตาทิโส วณฺโณ เป
วณฺโณ จ เม สพฺพทิสา ปภาสตีติ

อภิกฺกนฺเตน วณฺเณน เป
วณฺโณ จ เต สพฺพทิสา ปภาสตีติ
สา เทวตา อตฺตมนา โมคฺคลฺลาเนน ปุจฺฉิตา
เป ยสฺส กมฺมสฺสิทํ ผลํ
สสฺสุญฺจาหํ สสฺสุเร จ
จณฺฑิเก โกธเน จ ผรุเส จ
อนุสฺสุยฺยิกา อุปฏฺฐาสึ


อปฺปมตฺตา สเกน สีเลน
ตสฺสา เม ปสฺส วิมานํ
อจฺฉรา กามวณฺณินีหมสฺมิ
อจฺฉราสหสฺสาหํ ปวรา
ปสฺส ปุญฺญานํ วิปากํ
เตน เมตาทิโส วณฺโณ เป
วณฺโณ จ เม สพฺพทิสา ปภาสตีติ

อภิกฺกนฺเตน วณฺเณน เป
วณฺโณ จ เต สพฺพทิสา ปภาสตีติ
สา เทวตา อตฺตมนา โมคฺคลฺลาเนน ปุจฺฉิตา
เป ยสฺส กสฺมสฺสิทํ ผลํ
ปรกมฺมการินี อาสึ
อตฺเถนาตนฺทิตา ทาสี
อกฺโกธนา อนติมานี
สํวิภาคินี สกสฺส ภาคสฺส
ตสฺสา เม ปสฺส วิมานํ
อจฺฉรา กามวณฺณินีหมสฺมิ
อจฺฉราสหสฺสาหํ ปวรา



ปสฺส ปุญฺญานํ วิปากํ
เตน เมตาทิโส วณฺโณ เป
วณฺโณ จ เม สพฺพทิสา ปภาสตีติ

อภิกฺกนฺเตน วณฺเณน ยา ตฺวํ ติฏฺฐสิ เทวเต
เป โอสธี วิย ตารกา
เกน เตตาทิโส วณฺโณ เป
วณฺโณ จ เต สพฺพทิสา ปภาสตีติ
สา เทวตา อตฺตมนา โมคฺคลฺลาเนน ปุจฺฉิตา
เป ยสฺส กมฺมสฺสิทํ ผลํ
ขีโรทนมหํ อทาสึ
ภิกฺขุโน ปิณฺฑาย จรนฺตสฺส
ตสฺสา เม ปสฺส วิมานํ
อจฺฉรา กามวณฺณินีหมสฺมิ
อจฺฉราสหสฺสาหํ ปวรา
ปสฺส ปุญฺญานํ วิปากํ
เตน เมตาทิโส วณฺโณ เป
วณฺโณ จ เม สพฺพทิสา ปภาสตีติ
เตสุ ปญฺจวีสติวิมานํ ยถา ขีโรทนทายิกาวิมานํ ตถา วิตฺถาเรตพฺพํ
อภิกฺกนฺเตน วณฺเณน เป


วณฺโณ จ เต สพฺพทิสา ปภาสตีติ
สา เทวตา อตฺตมนา โมคฺคลฺลาเนน ปุจฺฉิตา
เป ยสฺส กมฺมสฺสิทํ ผลํ
ผาณิตํ อหมทาสึ
อุจฺฉุขณฺฑิกํ เป
ติมฺพรูสกํ
กกฺการุกํ
เอฬาลุกํ
วลฺลีปกฺกํ
ผารูสกํ
หตฺถปฺปตาปกํ
สากมุฏฺฐึ
ปุปฺผกมุฏฺฐึ
มูลกํ
นิมฺพมุฏฺฐึ
อมฺพกญฺชิกํ
โทณินิมฺมุชฺชนํ
กายพนฺธนํ
อํสพนฺธกํ




อโยคปตฺตํ
วิธูปนํ
ตาลปณฺณํ
โมรหตฺถํ
ฉตฺตํ
อุปาหนํ
ปูวํ
โมทกํ
สกฺขลึ
ภิกฺขุโน ปิณฺฑาย จรนฺตสฺส
ตสฺสา เม ปสฺส วิมานํ
อจฺฉรา กามวณฺณินีหมสฺมิ
อจฺฉราสหสฺสาหํ ปวรา
ปสฺส ปุญฺญานํ วิปากํ
เตน เมตาทิโส วณฺโณ เป
วณฺโณ จ เม สพฺพทิสา ปภาสตีติ
สฺวาคตํ วต เม อชฺช สุปฺปภาตํ สุหุฏฺฐิตํ
ยํ อทฺทสํ เทวตาโย อจฺฉรา กามวณฺณินิโย
ตาสาหํ ธมฺมํ สุตฺวาน กาหามิ กุสลํ พหุํ
ทาเนน สมจริยาย สํยเมน ทเมน จ
สาหํ ตตฺถ คมิสฺสามิ ยตฺถ คนฺตฺวา น โสจเรติ
คุตฺติลวิมานํ ปญฺจมํ



ททฺทลฺลมานา วณฺเณน ยสสฺสา จ ยสสฺสินี
สพฺเพ เทเว ตาวตึเส วณฺเณน อติโรจสิ
ทสฺสนํ นาภิชานามิ อิทํ ปฐมทสฺสนํ
กสฺมา กายา นุ อาคมฺม นาเมน ภาสเส มมนฺติ
อหํ ภทฺเท สุภทฺทาสึ ปุพฺเพ มานุสเก ภเว
สหภริยา จ เต อาสึ ภคินี จ กนิฏฺฐกา
สาหํ กายสฺส เภทาย วิปฺปมุตฺตา ตโต จุตา
นิมฺมานรตีเทวานํ อุปปนฺนา สหพฺยตนฺติ
ปหูตกตกลฺยาณา เต เทเว ยนฺติ ปาณิโน
เยสํ ตฺวํ กิตฺตยิสฺสสิ สุภทฺเท ชาติมตฺตโน
กถํ ตฺวํ เกน วณฺเณน เกน วา อนุสาสิตา
กีทิเสเนว ทาเนน สุพฺพเตน ยสสฺสินี
ยสํ เอตาทิสํ ปตฺตา วิเสสํ วิปุลมชฺฌคา
เทวเต ปุจฺฉิตาจิกฺข กิสฺส กมฺมสฺสิทํ ผลํ อิติ
อฏฺเฐว ปิณฺฑปาตานิ ยํ ทานํ อททํ ปุเร
ทกฺขิเณยฺยสฺส สงฺฆสฺส ปสนฺนา สเกหิ ปาณิหิ
เตน เมตาทิโส วณฺโณ เป
วณฺโณ จ เม สพฺพทิสา ปภาสตีติ
อหํ ตยา พหุตเร ภิกฺขู สญฺญเต พฺรหฺมจาริโน
ตปฺเปสึ อนฺนปาเนน ปสนฺนา สเกหิ ปาณิหิ


ตยา พหุตรํ ทตฺวา หีนกายูปคา อหํ
กถํ ตฺวํ อปฺปตรํ ทตฺวา วิเสสํ วิปุลมชฺฌคา
เทวเต ปุจฺฉิตาจิกฺข กิสฺส กมฺมสฺสิทํ ผลํ อิติ
มโนภาวนีโย ภิกฺขุ สนฺทิฏฺโฐ เม ปุเร อหุ
ตาหํ ภตฺเตน นิมนฺเตสึ เรวตํ อตฺตนฏฺฐมํ
โส เม อตฺถปุเรกฺขาโร อนุกมฺปาย เรวโต
สงฺเฆ เทหีติ มํ อโวจ ตสฺสาหํ วจนํ กรึ
สา ทกฺขิณา สงฺฆคตา อปฺปเมยฺยา ปติฏฺฐิตา
ปุคฺคเลสุ ตยา ทินฺนํ น ตํ ตว มหปฺผลนฺติ
อิทาเนวาหํ ชานามิ สงฺเฆ ทินฺนํ มหปฺผลํ
สาหํ คนฺตฺวา มนุสฺสตฺตํ วทญฺญู วีตมจฺฉรา
สงฺเฆ ทานํ ทสฺสามิหํ อปฺปมตฺตา ปุนปฺปุนนฺติ
กา เอสา เทวตา ภทฺเท ตยา มนฺตยเต สห
สพฺเพ เทเว ตาวตึเส วณฺเณน อติโรจติ อิติ
มนุสฺสภูตา เทวินฺท ปุพฺเพ มานุสเก ภเว
สหภริยา จ เม อาสิ ภคินี จ กนิฏฺฐกา
สงฺเฆ ทานานิ ทตฺวาน กตปุญฺญา วิโรจติ อิติ
ธมฺเมน ปุพฺเพ ภคินี ตยา ภทฺเท วิโรจสิ
ยํ สงฺฆสฺมึ อปฺปเมยฺเย ปติฏฺฐาเปสิ ทกฺขิณํ
ปุจฺฉิโต หิ มยา พุทฺโธ คิชฺฌกูฏสฺมึ ปพฺพเต



วิปากํ สํวิภาคสฺส ยตฺถ ทินฺนํ มหปฺผลํ
ยชมานานํ มนุสฺสานํ ปุญฺญเปกฺขาน ปาณินํ
กโรนฺตํ โอปธิกํ ปุญฺญํ ยตฺถ ทินฺนํ มหปฺผลํ
ตํ เม พุทฺโธ วิยากาสิ ชานํ กมฺมผลํ สกํ
วิปากํ สํวิภาคสฺส ยตฺถ ทินฺนํ มหปฺผลํ
จตฺตาโร จ ปฏิปนฺนา จตฺตาโร จ ผเล ฐิตา
เอส สงฺโฆ อุชุภูโต ปญฺญาสีลสมาหิโต
ยชมานานํ มนุสฺสานํ ปุญฺญเปกฺขาน ปาณินํ
กโรนฺตํ โอปธิกํ ปุญฺญํ สงฺเฆ ทินฺนํ มหปฺผลํ
เอโส หิ สงฺโฆ วิปุโล มหคฺคโต
เอสปฺปเมยฺโย อุทธีว สาคโร
เอเต หิ เสฏฺฐา นรวิริยสาวกา
ปภงฺกรา ธมฺมกถํ อุทีรยนฺติ
เตสํ สุทินฺนํ สุหุตํ สุยิฏฺฐํ
เย สงฺฆมุทฺทิสฺส ททนฺติ ทานํ
สา ทกฺขิณา สงฺฆคตา ปติฏฺฐิตา
มหปฺผลา โลกวิทูหิ วณฺณิตา
เอตาทิสํ ปุญฺญมนุสฺสรนฺตา
เย เวทชาตา วิจรนฺติ โลเก
วิเนยฺย มจฺเฉรมลํ สมูลํ



อนินฺทิตา สคฺคมุเปนฺติ ฐานนฺติ
ททฺทลฺลวิมานํ ฉฏฺฐํ
ผลิกรชตเหมชาลจฺฉนฺนํ
วิวิธวิจิตฺรตลมทฺทสํ สุรมฺมํ
พฺยมฺหํ สุนิมฺมิตํ โตรณูปปนฺนํ
รุจกูปกิณฺณมิทํ สุภํ วิมานํ
ภาติ จ ทส ทิสา นเภว สุริโย
สรเท ตมนุโท สหสฺสรํสี
ตถา ตปติมิทํ ตว วิมานํ
ชลมิว ธูมสิโข นิเส นภคฺเค
มุสตีว นยนํ สเตริตาว
อากาเส ฐปิตมิทํ มนุญฺญํ
วีณามุรชสมฺมตาฬฆุฏฺฐํ
อิทฺธํ อินฺทปุรํ ยถา ตว ยิทํ
ปทุมกุมุทอุปฺปลกุวลยํ
โยถิกาภณฺฑิกาโนชกา จ สนฺติ
สาลกุสุมิตปุปฺผิตา อโสกา
วิวิธทุมคฺคสุคนฺธเสวิตมิทํ
สลฬลพุชสุชกสํยุตฺตา


กุสกสุผุลฺลิตลตาวลมฺพินีหิ
มณิชาลสทิสา ยสสฺสินี
รมฺมา โปกฺขรณี อุปฏฺฐิตา เต
อุทกรุหา จ เยตฺถิ ปุปฺผชาตา
ถลชา เย จ สนฺติ รุกฺขชาตา
มานุสฺสกา อมานุสฺสกา จ ทิพฺพา
สพฺเพ ตุยฺหํ นิเวสนมฺหิ ชาตา
กิสฺส สมทมสฺส อยํ วิปาโก
เกนาสิ กมฺมผเลนิธูปปนฺนา
ยถา จ เต อธิคตมิทํ วิมานํ
ตทนุปทํ อวจาสิ อาฬารปขุเมติ
ยถา จ เม อธิคตมิทํ วิมานํ
โกญฺจมยุรจโกรสงฺฆจริตํ
ทิพฺยปิลวหํสราชจิณฺณํ
ทิชการณฺฑวโกกิลาภินาทิตํ
นานาสนฺตานกปุปฺผรุกฺขวิวิธา
ปาฏลิชมฺพุอโสกรุกฺขวนฺตํ
ยถา จ เม อธิคตมิทํ วิมานํ



ตนฺเต ปเวทิสฺสามิ สุโณหิ ภนฺเต
มคธวรปุรตฺถิเมน
นาฬกคามโก นาม อตฺถิ ภนฺเต
ตตฺถ อโหสึ ปุเร สุณิสา
เสสวตีติ ตตฺถ ชานึสุ มมํ
สาหํ อปจิตตฺถธมฺมกุสลํ
เทวมนุสฺสปูชิตํ มหนฺตํ
อุปติสฺสํ นิพฺพุตํ อปฺปเมยฺยํ
มุทิตมนา กุสุเมหิ อพฺโภกิรึ
ปรมคติคตญฺจ ปูชยิตฺวา
อนฺติมเทหธรํ อิสึ อุฬารํ
ปหาย มานุสกํ สมุสฺสยํ
ติทสาคตา อิธมาวสามิ ฐานนฺติ
เสสวตีวิมานํ สตฺตมํ
ปีตวตฺเถ ปีตธเช ปีตาลงฺการภูสิเต
ปีตนฺตราหิ วคฺคูหิ อปิลนฺธา ว โสภสิ
กา กมฺพุกายุรธเร กญฺจนาเวฬภูสิเต
เหมชาลกสญฺฉนฺเน นานารตนมาลินี
โสวณฺณมยา โลหิตงฺกมยา จ


มุตฺตามยา เวฬุริยามยา จ
มสารคลฺลา สหโลหิตงฺกา
ปาเรวตกฺขีหิ มณีหิ จิตฺตตา
โกจิ โกจิ เอตฺถ มยูรสุสฺสโร
หํสสฺส รญฺโญ กรวีกสุสฺสโร
เตสํ สโร สุยฺยติ วคฺคุรูโป
ปญฺจงฺคิกํ ตุริยมิวปฺปวาทิตํ
รโถ จ เต สุโภ วคฺคู นานารตนจิตฺตงฺโค
นานาวณฺณีหิ ธาตูหิ สุวิภตฺโต ว โสภติ
ตสฺมึ รเถ กาญฺจนพิมฺพวณฺเณ
ยตฺถ ฐิตา ภาสสิมํ ปเทสํ
เทวเต ปุจฺฉิตาจิกฺข กิสฺส กมฺมสฺสิทํ ผลนฺติ
โสวณฺณชาลํ มณิโสณฺณจิตฺตํ
มุตฺตาจิตฺตํ เหมชาเลน ฉนฺนํ
ปรินิพฺพุเต โคตเม อปฺปเมยฺเย
ปสนฺนจิตฺตา อหมาภิโรปยึ
ตาหํ กมฺมํ กริตฺวาน กุสลํ พุทฺธวณฺณิตํ
อเปตโสกา สุขิตา สมฺปโมทามนามยาติ
มลฺลิกาวิมานํ อฏฺฐมํ




กา นาม ตฺวํ วิสาลกฺขี รมฺเม จิตฺตลตาวเน
สมนฺตา อนุปริยาสิ นารีคณปุรกฺขิตา
ยทา เทวา ตาวตึสา ปวิสนฺติ อิมํ วนํ
สโยคฺคา สรถา สพฺเพ จิตฺรา โหนฺติ อิธาคตา
ตุยฺหญฺจ อิธ ปตฺตาย อุยฺยาเน วิจรนฺติยา
กาเยน ทิสฺสติ จิตฺตํ เกน รูปํ ตเวทิสํ
เทวเต ปุจฺฉิตาจิกฺข กิสฺส กมฺมสฺสิทํ ผลํ อิติ
เยน กมฺเมน เทวินฺท รูปํ มยฺหํ คตี จ เม
อิทฺธี จ อานุภาโว จ ตํ สุโณหิ ปุรินฺทุํ
อหํ ราชคเห รมฺเม สุนนฺทา นาม อุปาสิกา
สทฺธาสีเลน สมฺปนฺนา สํวิภาครตา สทา
อจฺฉาทนญฺจ ภตฺตญฺจ เสนาสนํ ปทีปิยํ
อทาสึ อุชุภูเตสุ วิปฺปสนฺเนน เจตสา
จาตุทฺทสึ ปญฺจทสึ ยา จ ปกฺขสฺส อฏฺฐมี
ปาฏิหาริยปกฺขญฺจ อฏฺฐงฺคสุสมาคตํ
อุโปสถํ อุปวสึ สทา สีเล สุสํวุตา
ปาณาติปาตา วิรตา มุสาวาทา จ สญฺญตา
เถยฺยา จ อติจารา จ มชฺชปานา จ อารกา
ปญฺจสิกฺขาปเท รตา อริยสจฺจาน โกวิทา
อุปาสิกา จกฺขุมโต โคตมสฺส ยสสฺสิโน


ตสฺสา เม ญาติกุลํ อาสิ สทา มาลาภิหารติ
ตาหํ ภควโต ถูเป สพฺพเมวาภิโรปยึ
อุโปสเถวหํ คนฺตฺวา มาลาคนฺธวิเลปนํ
ถูปสฺมึ อภิโรเปสึ ปสนฺนา สเกหิ ปาณิหิ
เตน กมฺเมน เทวินฺท รูปํ มยฺหํ คตี จ เม
อิทฺธี จ อานุภาโว จ ยญฺจ มาลาภิโรปยึ
ยญฺจ สีลวตี อาสึ น ตํ ตาว วิปจฺจติ
อาสา จ ปน เม เทวินฺท สกทาคามินี สิยนฺติ
วิสาลกฺขิวิมานํ นวมํ
ปาริฉตฺตเก โกวิฬาเร รมณีเย มโนรเม
ทิพฺพมาลํ คนฺถมานา คายนฺตี สมฺปโมทสิ
ตสฺสา เต นจฺจมานาย องฺคมงฺเคหิ สพฺพโส
ทิพฺพา สทฺทา นิจฺฉรนฺติ สวนียา มโนรมา
ตสฺสา เต นจฺจมานาย องฺคมงฺเคหิ สพฺพโส
ทิพฺพา คนฺธา ปวายนฺติ สุจิคนฺธา มโนรมา
วิวตฺตมานา กาเยน ยา เวณีสุ ปิลนฺธนา
เตสํ สุยฺยติ นิคฺโฆโส ตุริเย ปญฺจงฺคิเก ยถา
วฏํสกา วาตธูตา วาเตน สมฺปกมฺปิตา
เตสํ สุยฺยติ นิคฺโฆโส ตุริเย ปญฺจงฺคิเก ยถา
ยาปิ เต สิรสฺมึ มาลา สุจิคนฺธา มโนรมา


วาติ คนฺโธ ทิสา สพฺพา รุกฺโข มญฺชูสโก ยถา
ฆายเส ตํ สุจิคนฺธํ รูปํ ปสฺสสิ อมานุสํ
เทวเต ปุจฺฉิตาจิกฺข กิสฺส กมฺมสฺสิทํ ผลํ อิติ
ปภสฺสรํ อจฺฉิมนฺตํ วณฺณคนฺเธน สญฺญุตํ
อโสกปุปฺผมาลาหํ พุทฺธสฺส อุปนามยึ
ตาหํ กมฺมํ กริตฺวาน กุสลํ พุทฺธวณฺณิตํ
อเปตโสกา สุขิตา สมฺปโมทามนามยาติ
ปาริฉตฺตกวิมานํ ทสมํ
อุทฺทานํ
อุฬารํ อุจฺฉุปลฺลงฺกํ ลตา จ คุตฺติเลน จ
ททฺทลฺล เสสวตี มลฺลี วิสาลกฺขิ ปาริฉตฺตโก
วคฺโค เตน ปวุจฺจตีติ
ปาริฉตฺตกวคฺโค ตติโย

จตุตฺโถ มญฺชิฏฺฐกวคฺโค
มญฺชิฏฺฐเก วิมานสฺมึ โสวณฺณวาลุกสนฺถเต
ปญฺจงฺคิเกน ตุริเยน รมสิ สุปฺปวาทิเต
ตมฺหา วิมานา โอรุยฺห นิมฺมิตา รตนามยา



โอคาหสิ สาลวนํ ปุปฺผิตํ สพฺพกาลิกํ
ยสฺส ยสฺเสว สาลสฺส มูเล ติฏฺฐสิ เทวเต
โส โส มุญฺจติ ปุปฺผานิ โอนมิตฺวา ทุมุตฺตโม
วาเตริตํ สาลวนํ อาธุตํ ทิชเสวิตํ
วาติ คนฺโธ ทิสา สพฺพา รุกฺโข มญฺชูสโก ยถา
ฆายเส ตํ สุจิคนฺธํ รูปํ ปสฺสสิ อมานุสํ
เทวเต ปุจฺฉิตาจิกฺข กิสฺส กมฺมสฺสิทํ ผลนฺติ
อหํ มนุสฺเสสุ มนุสฺสภูตา
ทาสี อยฺยิรกุเล อหุํ
พุทฺธํ นิสินฺนํ ทิสฺวาน สาลปุปฺเผหิ โอกิรึ
วฏํสกญฺจ สุกตํ สาลปุปฺผมยํ อหํ
พุทฺธสฺส อุปนาเมสึ ปสนฺนา สเกหิ ปาณิหิ
ตาหํ กมฺมํ กริตฺวาน กุสลํ พุทฺธวณฺณิตํ
อเปตโสกา สุขิตา สมฺปโมทามนามยาติ
มญฺชิฏฺฐกวิมานํ ปฐมํ
ปภสฺสวรวณฺณนิเภ
สุรตฺตวตฺถนิวาสเน
มหิทฺธิเก จนฺทนรุจิรคตฺเต
กา ตฺวํ สุเภ เทวเต วนฺทเส มมํ
ปลฺลงฺโก จ เต มหคฺโฆ



นานารตนจิตฺติโต รุจิโร
ยตฺถ ตฺวํ นิสินฺนา วิโรจสิ
เทวราชาริว นนฺทเน วเน
กึ ตฺวํ ปุเร สุจริตมาจริ ภทฺเท
กิสฺส กมฺมสฺส วิปากํ อนุโภสิ
เทวโลกสฺมึ เทวเต ปุจฺฉิตาจิกฺข
กิสฺส กมฺมสฺสิทํ ผลนฺติ
ปิณฺฑาย เต จรนฺตสฺส
มาลํ ผาณิตญฺจ อททํ ภนฺเต
ตสฺส กมฺมสฺสิทํ วิปากํ
อนุโภมิ เทวโลกสฺมึ
โหติ จ เม อนุตาโป
อปราธํ ทุกฺขิตญฺจ เม ภนฺเต
สาหํ ธมฺมํ นาสฺโสสึ
สุเทสิตํ ธมฺมราเชน
ตํ ตํ วทามิ ภทฺทนฺเต
ยสฺส เม อนุกมฺปิโย
โกจิ ธมฺเมสุ ตํ สมาทเปถ
สุเทสิตํ ธมฺมราเชน
เยสํ อตฺถิ สทฺธา พุทฺเธ



ธมฺเม จ สงฺฆรตเน จ
เต มํ อติวิโรจนฺติ
อายุนา ยสสา สิริยา
ปตาเปน วณฺเณน อุตฺตริตรา
อญฺเญ มหิทฺธิกตรา มยา เทวาติ
ปภสฺสรวิมานํ ทุติยํ
อลงฺกตา กนกกญฺจนาจิตํ
สุวณฺณชาลจิตฺตํ มหนฺตํ
อภิรุยฺห คชวรํ สุกปฺปิตํ
อิธาคมา เวหาสยํ อนฺตลิกฺเข
นาคสฺส ทนฺเตสุ ทุเวสุ นิมฺมิตา
อจฺโฉทกา ปทุมินิโย สุผุลฺลา
ปทุเมสุ ตุริยคณา ปวชฺชเร
อิมา จ นจฺจนฺติ มโนหราโย
เทวิทฺธิปตฺตาสิ มหานุภาเว
มนุสฺสภูตา กิมกาสิ ปุญฺญํ
เกนาสิ เอวญฺชลิตานุภาวา
วณฺโณ จ เต สพฺพทิสา ปภาสตีติ




พาราณสิยํ อุปสงฺกมิตฺวา
พุทฺธสฺสาหํ วตฺถยุคํ อทาสึ
ปาทานิ วนฺทิตฺวา ฉมา นิสีทึ
จิตฺตาว ตํ อญฺชลิกํ อกาสึ
พุทฺโธ จ เม กญฺจนสนฺนิภตฺตโจ
อเทสยิ สมุทยทุกฺขนิจฺจตํ
อสงฺขตํ ทุกฺขนิโรธสจฺจํ
มคฺคํ อเทสยิ ยโต วิชานิสฺสํ
อปฺปายุกี กาลกตา ตโต จุตา
อุปปนฺนา ติทสานํ ยสสฺสินี
สกฺกสฺสาหํ อญฺญตรา ปชาปติ
ยสุตฺตรา นาม ทิสาสุ วิสฺสุตาติ
นาควิมานํ ตติยํ
อภิกฺกนฺเตน วณฺเณน ยา ตฺวํ ติฏฺฐสิ เทวเต
โอภาเสนฺตี ทิสา สพฺพา โอสธี วิย ตารกา
เกน เตตาทิโส วณฺโณ เป
วณฺโณ จ เต สพฺพทิสา ปภาสตีติ
สา เทวตา อตฺตมนา โมคฺคลฺลาเนน ปุจฺฉิตา
เป ยสฺส กมฺมสฺสิทํ ผลํ



อหญฺจ พาราณสิยํ พุทฺธสฺสาทิจฺจพนฺธุโน
อทาสึ สุกฺขกุมฺมาสํ ปสนฺนา สเกหิ ปาณิหิ
สุกฺขาย อโลณิกาย จ ปสฺส ผลํ กุมฺมาสปิณฺฑิยา
อโลมํ สุขิตํ ทิสฺวา โก ปุญฺญํ น กริสฺสติ
เตน เมตาทิโส วณฺโณ เป
วณฺโณ จ เม สพฺพทิสา ปภาสตีติ
อโลมวิมานํ จตุตฺถํ
อภิกฺกนฺเตน วณฺเณน ยา ตฺวํ ติฏฺฐสิ เทวเต
เป โอสธี วิย ตารกา
เกน เตตาทิโส วณฺโณ เป
วณฺโณ จ เต สพฺพทิสา ปภาสตีติ
สา เทวตา อตฺตมนา โมคฺคลฺลาเนน ปุจฺฉิตา
เป ยสฺส กมฺมสฺสิทํ ผลํ
อหํ อนฺธกวินฺทสฺมึ พุทฺธสฺสาทิจฺจพนฺธุโน
อทาสึ โกลสมฺปากํ กญฺชิกํ เตลธูปิตํ
ปิปฺผลฺยา ลสุเณน จ มิสฺสํ ลามชฺชเกน จ
อทาสึ อุชุภูตสฺมึ วิปฺปสนฺเนน เจตสา
ยา มเหสิตํ กาเรยฺย จกฺกวตฺติสฺส ราชิโน
นารี สพฺพงฺคกลฺยาณี ภตฺตุ จาโนมทสฺสิกา


เอตสฺส กญฺชิกทานสฺส กลํ นาคฺฆนฺติ โสฬสึ
สตํ นิกฺขา สตํ อสฺสา สตํ อสฺสตรีรถา
สตํ กญฺญาสหสฺสานิ อามุตฺตมณิกุณฺฑลา
เอตสฺส กญฺชิกทานสฺส กลํ นาคฺฆนฺติ โสฬสึ
สตํ เหมวตา นาคา อีสาทนฺตา อุรูฬฺหวา
สุวณฺณกจฺฉา มาตงฺคา เหมกปฺปนิวาสสา
เอตสฺส กญฺชิกทานสฺส กลํ นาคฺฆนฺติ โสฬสึ
จตุนฺนํปิ ปทีปานํ อิสฺสรํ โยธ การเย
เอตสฺส กญฺชิกทานสฺส กลํ นาคฺฆนฺติ โสฬสินฺติ
กญฺชิกทายิกาวิมานํ ปญฺจมํ
อภิกฺกนฺเตน วณฺเณน ยา ตฺวํ ติฏฺฐสิ เทวเต
เป โอสธี วิย ตารกา
ตสฺสา เต นจฺจมานาย องฺคมงฺเคหิ สพฺพโส
ทิพฺพา สทฺทา นิจฺฉรนฺติ สวนียา มโนรมา
ตสฺสา เต นจฺจมานาย องฺคมงฺเคหิ สพฺพโส
ทิพฺพา คนฺธา ปวายนฺติ สุจิคนฺธา มโนรมา
วิวตฺตมานา กาเยน ยา เวณีสุ ปิลนฺธนา
เตสํ สุยฺยติ นิคฺโฆโส ตุริเย ปญฺจงฺคิเก ยถา
วฏํสกา วาตธูตา วาเตน สมฺปกมฺปิตา
เตสํ สุยฺยติ นิคฺโฆโส ตุริเย ปญฺจงฺคิเก ยถา



ยาปิ เต สิรสิ มาลา สุจิคนฺธา มโนรมา
วาติ คนฺโธ ทิสา สพฺพา รุกฺโข มญฺชูสโก ยถา
ฆายเส ตํ สุจิคนฺธํ รูปํ ปสฺสสิ อมานุสํ
เทวเต ปุจฺฉิตาจิกฺข กิสฺส กมฺมสฺสิทํ ผลนฺติ
สาวตฺถิยํ มยฺห สขี ภทนฺเต
สงฺฆสฺส กาเรสิ มหาวิหารํ
ตตฺถ ปสนฺนา อหมานุโมทึ
ทิสฺวา อคารญฺจ ปิยญฺจ เมตํ
ตาเยว เม สุทฺธนุโมทนาย
ลทฺธํ วิมานพฺภูตทสฺสเนยฺยํ
สมนฺตโต โสฬสโยชนานิ
เวหาสยํ คจฺฉติ อิทฺธิยา มม
กูฏาคารา นิเวสา เม วิภตฺตา ภาคโส มิตา
ททฺทลฺลมานา อาภนฺติ สมนฺตา สตโยชนํ
โปกฺขรญฺโญ จ เม เอตฺถ ปุถุโลมนิเสวิตา
อจฺโฉทกา วิปฺปสนฺนา โสวณฺณวาลุกสนฺถตา
นานาปทุมสญฺฉนฺนา ปุณฺฑรีกสโมตตา
สุรภี สมฺปวายนฺติ มนุญฺญมาลุเตริตา
ชมฺพุโย ปนสา ตาลา นาฬิเกรา วนานิ จ
อนฺโต นิเวสเน ชาตา นานารุกฺขา อโรปิตา



นานาตุริยสงฺฆุฏฺฐํ อจฺฉราคณโฆสิตํ
โยปิ มํ สุปิเน ปสฺเส โสปิ วิตฺโต สิยา นโร
เอตาทิสํ อพฺภูตทสฺสเนยฺยํ วิมานํ สพฺพโส ปภํ
มม กมฺเมหิ นิพฺพตฺตํ อลํ ปุญฺญานิ กาตเว
ตาเยว เต สุทฺธนุโมทนาย
ลทฺธํ วิมานพฺภูตทสฺสเนยฺยํ
ยา เจว สา ทานมทาสิ นารี
ตสฺสา คตึ พฺรูหิ กุหึ อุปฺปนฺนา สาติ
ยา สา อหุ มยฺห สขี ภทนฺเต
สงฺฆสฺส กาเรสิ มหาวิหารํ
วิญฺญาตธมฺมา สา อทาสิ ทานํ
อุปฺปนฺนา นิมฺมานรตีสุ เทเวสุ
ปชาปตี ตสฺส สุนิมฺมิตสฺส
อจินฺติยา กมฺมวิปาก ตสฺสา
ยเมตํ ปุจฺฉสิ กุหึ อุปฺปนฺนา สาติ
ภนฺเต วิยากาสึ อนญฺญถา อหํ
เตน หญฺเญปิ สมาทเปถ
สงฺฆสฺส ทานานิ ททาถ วิตฺตา
ธมฺมญฺจ สุณาถ ปสนฺนมานสา
สุทุลฺลโภ ลทฺโธ มนุสฺสลาโภ



ยํ มคฺคํ มคฺคาธิปตี อเทสยิ
พฺรหฺมสฺสโร กญฺจนสนฺนิภตฺตโจ
สงฺฆสฺส ทานานิ ททาถ วิตฺตา
มหปฺผลา ยตฺถ ภวนฺติ ทกฺขิณา
เย ปุคฺคลา อฏฺฐสตํ ปสฏฺฐา
จตฺตาริ เอตานิ ยุคานิ โหนฺติ
เต ทกฺขิเณยฺยา สุคตสฺส สาวกา
เอเตสุ ทินฺนานิ มหปฺผลานิ
จตฺตาโร จ ปฏิปนฺนา จตฺตาโร จ ผเล ฐิตา
เอส สงฺโฆ อุชุภูโต ปญฺญาสีลสมาหิโต
ยชมานานํ มนุสฺสานํ ปุญฺญเปกฺขาน ปาณินํ
กโรนฺตํ โอปธิกํ ปุญฺญํ สงฺเฆ ทินฺนํ มหปฺผลํ
เอโส หิ สงฺโฆ วิปุโล มหคฺฆโต
เอสปฺปเมยฺโย อุทธีว สาคโร
เอเตหิ เสฏฺฐา นรวิริยสาวกา
ปภงฺกรา ธมฺมมุทีรยนฺติ
เตสํ สุทินฺนํ สุหุตฺตํ สุยิฏฺฐํ
เย สงฺฆมุทฺทิสฺส ททนฺติ ทานํ
สา ทกฺขิณา สงฺฆคตา ปติฏฺฐิตา
มหปฺผลา โลกวิทูหิ วณฺณิตา



เอตาทิสํ ปุญฺญมนุสฺสรนฺตา
เย เวทชาตา วิจรนฺติ โลเก
วิเนยฺย มจฺเฉรมลํ สมูลํ
อนินฺทิตา สคฺคมุเปนฺติ ฐานนฺติ
วิหารวิมานํ ฉฏฺฐํ
ภาณวารํ ทุติยํ
อภิกฺกนฺเตน วณฺเณน เป
วณฺโณ จ เต สพฺพทิสา ปภาสตีติ
สา เทวตา อตฺตมนา โมคฺคลฺลาเนน ปุจฺฉิตา
เป ยสฺส กมฺมสฺสิทํ ผลํ
อินฺทีวรานํ หตฺถกํ อหมทาสึ
ภิกฺขุโน ปิณฺฑาย จรนฺตสฺส
เอสิกานํ อุณฺณตสฺมึ นคเร
วเร ปณฺณกเต รมฺเม
เตน เมตาทิโส วณฺโณ เป
วณฺโณ จ เม สพฺพทิสา ปภาสตีติ

อภิกฺกนฺเตน วณฺเณน เป
วณฺโณ จ เต สพฺพทิสา ปภาสตีติ
สา เทวตา อตฺตมนา โมคฺคลฺลาเนน ปุจฺฉิตา


เป ยสฺส กมฺมสฺสิทํ ผลํ
นีลุปฺปลหตฺถกํ อหมทาสึ
ภิกฺขุโน ปิณฺฑาย จรนฺตสฺส
เอสิกานํ อุณฺณตสฺมึ นคเร
วเร ปณฺณกเต รมฺเม
เตน เมตาทิโส วณฺโณ เป
วณฺโณ จ เม สพฺพทิสา ปภาสตีติ

อภิกฺกนฺเตน วณฺเณน เป
วณฺโณ จ เต สพฺพทิสา ปภาสตีติ
สา เทวตา อตฺตมนา โมคฺคลฺลาเนน ปุจฺฉิตา
เป ยสฺส กมฺมสฺสิทํ ผลํ
โอทาตมูลกํ หรีตปตฺตํ
อุทกมฺหิ สเร ชาตํ อหมทาสึ
ภิกฺขุโน ปิณฺฑาย จรนฺตสฺส
เอสิกานํ อุณฺณตสฺมึ นคเร
วเร ปณฺณกเต รมฺเม
เตน เมตาทิโส วณฺโณ เป
วณฺโณ จ เม สพฺพทิสา ปภาสตีติ



อภิกฺกนฺเตน วณฺเณน เป
วณฺโณ จ เต สพฺพทิสา ปภาสตีติ
สา เทวตา อตฺตมนา โมคฺคลฺลาเนน ปุจฺฉิตา
เป ยสฺส กมฺมสฺสิทํ ผลํ
อหํ สุมนา สุมนสฺส สุมนมกุลานิ
ทนฺตวณฺณานิ อหมทาสึ
ภิกฺขุโน ปิณฺฑาย จรนฺตสฺส
เอสิกานํ อุณฺณตสฺมึ นคเร
วเร ปณฺณกเต รมฺเม
เตน เมตาทิโส วณฺโณ เป
วณฺโณ จ เม สพฺพทิสา ปภาสตีติ
จตุริตฺถิวิมานํ สตฺตมํ
ทิพฺพนฺเต อมฺพวนํ รมฺมํ ปาสาเทตฺถ มหลฺลโก
นานาตุริยสงฺฆุฏฺโฐ อจฺฉราคณโฆสิโต
ปทีโป เจตฺถ ชลติ นิจฺจํ โสวณฺณโย มหา
ทุสฺสผเลหิ รุกฺเขหิ สมนฺตา ปริวาริโต
เกน เต อมฺพวนํ รมฺมํ ปาสาเทตฺถ มหลฺลโก
เกน เตตาทิโส วณฺโณ เป
วณฺโณ จ เต สพฺพทิสา ปภาสตีติ
สา เทวตา อตฺตมนา โมคฺคลฺลาเนน ปุจฺฉิตา


เป ยสฺส กมฺมสฺสิทํ ผลํ
อหํ มนุสฺเสสุ มนุสฺสภูตา
ปุริมาย ชาติยา มนุสฺสโลเก
วิหารํ สงฺฆสฺส กาเรสึ อมฺเพหิ ปริวาริตํ
ปริโยสิเต วิหาเร กาเรนฺเต นิฏฺฐิเต มเห
อมฺเพหจฺฉาทยิตฺวาน กตฺวา ทุสฺสมเย ผเล
ปทีปํ ตตฺถ ชาเลตฺวา โภชยิตฺวา คณุตฺตมํ
นิยฺยาเทสึ ตํ สงฺฆสฺส ปสนฺนา สเกหิ ปาณิหิ
เตน เม อมฺพวนํ รมฺมํ ปาสาเทตฺถ มหลฺลโก
นานาตุริยสงฺฆุฏฺโฐ อจฺฉราคณโฆสิโต
ปทีโป เจตฺถ ชลติ นิจฺจํ โสวณฺณโย มหา
ทุสฺสผเลหิ รุกฺเขหิ สมนฺตา ปริวาริโต
เตน เมตาทิโส วณฺโณ เป
วณฺโณ จ เม สพฺพทิสา ปภาสตีติ
อมฺพวิมานํ อฏฺฐมํ
ปีตวตฺเถ ปีตธเช ปีตาลงฺการภูสิเต
ปีตจนฺทนลิตฺตงฺเค ปีตุปฺปลมธารินี
ปีตปาสาทสยเน ปีตาสเน ปีตโภชเน
ปีตฉตฺเต ปีตรเถ ปีตสฺเส ปีตวีชเน



กึ กมฺมํ อกรี ภทฺเท ปุพฺเพ มานุสเก ภเว
เทวเต ปุจฺฉิตาจิกฺข กิสฺส กมฺมสฺสิทํ ผลํ อิติ
โกสาตกี นาม ลตตฺถิ ภนฺเต ติตฺติกา อนภิชฺฌิตา
ตสฺสา จตฺตาริ ปุปฺผานิ ถูปํ อภิหรึ อหํ
สตฺถุ สรีรํ อุทฺทิสฺส วิปฺปสนฺเนน เจตสา
นาสฺส มคฺคํ อเวกฺขิสฺสํ ตทงฺคมนสา สตี
ตโต มํ อวธิ คาวี ถูปํ อปฺปตฺตมานสํ
ตญฺจาหํ อภิสญฺเจยฺยํ ภิยฺโย นูน อิโต สิยา
เตน กมฺเมน เทวินฺท มฆวา เทวกุญฺชร
ปหาย มานุสํ เทหํ ตว สหพฺยตมาคตาติ
อิทํ สุตฺวา ติทสาธิปติ มฆวา เทวกุญฺชโร
ตาวตึเส ปสาเทนฺโต มาตลึ เอตทพฺรวิ
ปสฺส มาตลิ อจฺเฉรํ จิตฺตํ กมฺมผลํ อิทํ
อปฺปกมฺปิ กตํ เทยฺยํ ปุญฺญํ โหติ มหปฺผลํ
นตฺถิ จิตฺเต ปสนฺนมฺหิ อปฺปกา นาม ทกฺขิณา
ตถาคเต วา สมฺพุทฺเธ อถ วา ตสฺส สาวเก
เอหิ มาตลิ อเมฺหปิ ภิยฺโย ภิยฺโย มเหมฺหเส
ตถาคตสฺส ธาตุโย สุโข ปุญฺญานมุจฺจโย
ติฏฺฐนฺเต นิพฺพุเต วาปิ สเม จิตฺเต สมํ ผลํ



เจโตปณิธิเหตู หิ สตฺตา คจฺฉนฺติ สุคฺคตึ
พหุนฺนํ วต อตฺถาย อุปฺปชฺชนฺติ ตถาคตา
ยตฺถ การํ กริตฺวาน สคฺคํ คจฺฉนฺติ ทายกาติ
ปีตวิมานํ นวมํ
โอภาสยิตฺวา ปฐวึ สเทวกํ
อติโรจสิ จนฺทิมสุริยา วิย
สิริยา จ วณฺเณน ยเสน เตชสา
พฺรหฺมาว เทเว ติทเส สหินฺทเก
ปุจฺฉามิ ตํ อุปฺปลมาลธาริเนป
อาเวฬิเน กญฺจนสนฺนิภตฺตเจ
อลงฺกเต อุตฺตมวตฺถธาริเน
กา ตฺวํ สุเภ เทวเต วนฺทเส มมํ
ทานํ สุจิณฺณํ อถ สีลสญฺญโม
เกนูปปนฺนา สุคตึ ยสสฺสินี
เทวเต ปุจฺฉิตาจิกฺข กิสฺส กมฺมสฺสิทํ ผลํ อิติ
อิทานิ ภนฺเต อิมเมว คามํ
ปิณฺฑาย อมฺหาก ฆรํ อุปาคมิ
ตโต เต อุจฺฉุสฺส อทาสึ ขณฺฑิกํ
ปสนฺนจิตฺตา อตุลาย ปีติยา




สสฺสุ จ ปจฺฉา อนุยุญฺชเต มมํ
กหํ นุ อุจฺฉฉ วธุ เต อวากริ
น ฉฑฺฑิตํ น ปน ขาทิตํ มยา
สนฺตสฺส ภิกฺขุสฺส สยํ อทาสิหํ
ตุยฺหญฺจิทํ อิสฺสริยํ อโถ มม
อิติสฺส สสฺสุ ปริภาสเต มมํ
เลฑฺฑฑ คเหตฺวา ปหารํ อทาสิ เม
ตโต จุตา กาลกตมฺหิ เทวตา
ตเทว กมฺมํ กุสลํ กตํ มยา
สุขญฺจ กมฺมํ อนุโภมิ อตฺตนา
เทเวหิ สทฺธึ ปริจาริยามหํ
โมทามหํ กามคุเณหิ ปญฺจหิ
ตเทว กมฺมํ กุสลํ กตํ มยา
สุขญฺจ กมฺมํ อนุโภมิ อตฺตนา
เทวินฺทคุตฺตา ติทเสหิ รกฺขิตา
สมปฺปิตา กามคุเณหิ ปญฺจหิ
เอตาทิสํ ปุญฺญผลํ อนปฺปกํ
มหาวิปากา มม อุจฺฉุทกฺขิณา
เทเวหิ สทฺธึ ปริจาริยามหํ
โมทามหํ กามคุเณหิ ปญฺจหิ


เอตาทิสํ ปุญฺญผลํ อนปฺปกํ
มหาชุติกา มม อุจฺฉุทกฺขิณา
เทวินฺทคุตฺตา ติทเสหิ รกฺขิตา
สหสฺสเนตฺโตริว นนฺทเน วเน
ตุวญฺจ ภนฺเต อนุกมฺปกํ วิทุํ
อุเปจฺจ วนฺทึ กุสลญฺจ ปุจฺฉิมํ
ตโต เต อุจฺฉุสฺส อทาสิ ขณฺฑิกํ
ปสนฺนจิตฺตา อตุลาย ปีติยาติ
อุจฺฉุวิมานํ ทสมํ
อภิกฺกนฺเตน วณฺเณน ยา ตฺวํ ติฏฺฐสิ เทวเต
โอภาเสนฺตี ทิสา สพฺพา โอสธี วิย ตารกา
เกน เตตาทิโส วณฺโณ เป
วณฺโณ จ เต สพฺพทิสา ปภาสตีติ
สา เทวตา อตฺตมนา โมคฺคลฺลาเนน ปุจฺฉิตา
เป ยสฺส กมฺมสฺสิทํ ผลํ
อหํ มนุสฺเสสุ มนุสฺสภูตา
ทิสฺวาน สมเณ สีลวนฺเต
ปาทานิ วนฺทิตฺวา มนํ ปสาทยึ
วิตฺตา จหํ อญฺชลิกํ อกาสึ
เตน เมตาทิโส วณฺโณ เป


วณฺโณ จ เม สพฺพทิสา ปภาสตีติ
วนฺทนวิมานํ เอกาทสมํ
อภิกฺกนฺเตน วณฺเณน ยา ตฺวํ ติฏฺฐสิ เทวเต
หตฺเถ ปาเท จ วิคฺคยฺห นจฺจสิ สุปฺปวาทิเต
ตสฺสา เต นจฺจมานาย องฺคมงฺเคหิ สพฺพโส
ทิพฺพา สทฺทา นิจฺฉรนฺติ สวนียา มโนรมา
ตสฺสา เต นจฺจมานาย องฺคมงฺเคหิ สพฺพโส
ทิพฺพา คนฺธา ปวายนฺติ สุจิคนฺธา มโนรมา
วิวตฺตมานา กาเยน ยา เวณีสุ ปิลนฺธนา
เตสํ สุยฺยติ นิคฺโฆโส ตุริเย ปญฺจงฺคิเก ยถา
วฏํสกา วาตธูตา วาเตน สมฺปกมฺปิตา
เตสํ สุยฺยติ นิคฺโฆโส ตุริเย ปญฺจงฺคิเก ยถา
สาปิ เต สิรสิ มาลา สุจิคนฺธา มโนรมา
วาติ คนฺโธ ทิสา สพฺพา รุกฺโข มญฺชูสโก ยถา
ฆายเส ตํ สุจิคนฺธํ รูปํ ปสฺสสิ อมานุสํ
เทวเต ปุจฺฉิตาจิกฺข กิสฺส กมฺมสฺสิทํ ผลํ อิติ
ทาสี อหํ ปุเร อาสึ คยายํ พฺราหฺมณสฺสหํ
อปฺปปุญฺญา อลกฺขิกา รชฺชุมาลาติ มํ วิทู
อกฺโกสานํ วธานญฺจ ตชฺชนาย จ อุกฺกตา



กุฏํ คเหตฺวา นิกฺขมฺม อาคจฺฉึ อุทกหาริยา
วิปเถ กุฏํ นิกฺขิปิตฺวา วนสณฺฑํ อุปาคมึ
อิเธวาหํ มริสฺสามิ กฺวตฺโถปิ ชีวิเตน เม
ทฬฺหปาสํ กริตฺวาน อาลมฺพิตฺวาน ปาทเป
ตโต ทิสา วิโลเกสึ โก นุ โขว นมสฺสิโต
ตตฺถทฺทสาสึ สมฺพุทฺธํ สพฺพโลกหิตํ มุนึ
นิสินฺนํ รุกฺขมูลสฺมึ ฌายนฺตํ อกุโตภยํ
ตสฺสา เม อหุ สํเวโค อพฺภูโต โลมหํสโน
โก นุ โขว นมสฺสิโต มนุสฺโส อุทาหุ เทวตา
ปาสาทิกํ ปสาทนียํ วนา นิพฺพนมาคตํ
ทิสฺวา มโน เม ปสีทิ นายํ ยาทิสิกีทิโส
คุตฺตินฺทฺริโย ฌานรโต อพหิคตมานโส
หิโต สพฺพสฺส โลกสฺส พุทฺโธ อยํ ภวิสฺสติ
ภยเภรโว ทุราสโท สีโหว คูหนิสฺสิโต
ทุลฺลภายํ ทสฺสนาย ปุปฺผํ อุทุมฺพรํ ยถา
โส มํ มุทูหิ วาจาหิ อาลปิตฺวา ตถาคโต
รชฺชุมาเลติ มํ อโวจ สรณํ คจฺฉ ตถาคตํ
ตาหํ คิรํ สุณิตฺวาน เนลํ อตฺถวตึ สุจึ
สณฺหํ มุทุญฺจ วคฺคุญฺจ สพฺพโสกาปนูทนํ
กลฺลจิตฺตญฺจ มํ ญตฺวา ปสนฺนํ สุทฺธมานสํง



หิโต สพฺพสฺส โลกสฺส อนุสาสิ ตถาคโต
อิทํ ทุกฺขนฺติ มํ อโวจ อยํ ทุกฺขสฺส สมฺภโว
อยํ ทุกฺขนิโรโธ จ อญฺชโส อมโตคโธ
อนุกมฺปกสฺส กุสลสฺส โอวาทมฺหิ อหํ ฐิตา
อชฺฌคา อมตํ สนฺตึ นิพฺพานํ ปทมจฺจุตํ
สาหํ อวตฺถิตา เปมา ทสฺสเน อวิกมฺปินี
มูลชาตาย สทฺธาย ธีตา พุทฺธสฺส โอรสา
สาหํ รมามิ กีฬามิ โมทามิ อกุโตภยา
ทิพฺพมาลํ ธารยามิ ปิวามิ มธุมทฺธุวํ
สฏฺฐิตุริยสหสฺสานิ ปฏิโพธํ กโรนฺติ เม
อาฬมฺโพ คคฺคโร ภีโม สาธุวาที จ สํสโย
โปกฺขโร จ สุผสฺโส จ วีณา โมกฺขา จ นาริโย
นนฺทา เจว สุนนฺทา จ โสณทินฺนา สุจิมฺหิตา
อลมฺพุสา มิสฺสเกสี จ ปุณฺฑรีกาติทารุณี
เอณิปสฺสา สุปสฺสา จ สุภทฺทา มุทุกาวที
เอตา จญฺญา จ เสยฺยาเส อจฺฉรานํ ปโพธิยา
ตา มํ กาเลนุปาคนฺตฺวา อภิภาสนฺติ เทวตา
หนฺท นจฺจาม คายาม หนฺท ตํ รมยามเส
นยิทํ อกตปุญฺญานํ กตปุญฺญานเมวิทํ



อโสกํ นนฺทนํ รมฺมํ ติทสานํ มหาวนํ
สุขํ อกตปุญฺญานํ อิธ นตฺถิ ปรตฺถ จ
สุขญฺจ กตปุญฺญานํ อิธ เจว ปรตฺถ จ
เตสํ สหพฺยกามานํ กาตพฺพํ กุสลํ พหุํ
กตปุญฺญา หิ โมทนฺติ สคฺเค โภคสมงฺคิโน
พหุนฺนํ วต อตฺถาย อุปฺปชฺชนฺติ ตถาคตา
ทกฺขิเณยฺยา มนุสฺสานํ ปุญฺญกฺเขตฺตานมากรา
ยตฺถ การํ กริตฺวาน สคฺเค โมทนฺติ ทายกาติ
รชฺชุมาลาวิมานํ ทฺวาทสมํ
อุทฺทานํ
มญฺชิฏฺฐา ปภสฺสรา นาคา อโลมา กญฺชิกทายิกา
วิหารจตุริตฺถมฺพา ปีตา อุจฺฉุวนฺทนรชฺชุมาลา จ
วคฺโค เตน ปวุจฺจตีติ
อิตฺถิวิมาเน วคฺโค จตุตฺโถ
ปญฺจโม มหารถวคฺโค
โก เม วนฺทติ ปาทานิ อิทฺธิยา ยสสา ชลํ
อภิกฺกนฺเตน วณฺเณน สพฺพา โอภาสยํ ทิสาติ
มณฺฑุโกหํ ปุเร อาสึ อุทเก วาริโคจโร
ตว ธมฺมํ สุณนฺตสฺส อวธิ วจฺฉปาลโก


มุหุตฺตํ จิตฺตปสาทสฺส อิทฺธึ ปสฺส ยสญฺจ เม
อานุภาวญฺจ เม ปสฺส วณฺณํ ปสฺส ชุติญฺจ เม
เย จ เต ทีฆมทฺธานํ ธมฺมํ อสฺโสสุํ โคตม
ปตฺตา เต อจลฏฺฐานํ ยตฺถ คนฺตฺวา น โสจเรติ
มณฺฑุกเทวปุตฺตวิมานํ ปฐมํ
จิรปฺปวาสึ ปุริสํ ทูรโต โสตฺถิมาคตํ
ญาตี มิตฺตา สุหชฺชา จ อภินนฺทนฺติ อาคตํ
ตเถว กตปุญฺญํปิ อสฺมา โลกา ปรํ คตํ
ปุญฺญานิ ปฏิคฺคณฺหนฺติ ปิยํ ญาตีว อาคตํ
อุฏฺเฐหิ เรวเต สุปาปธมฺเม
อปารุตํ ทฺวารํ อทานสีเล
เนสฺสาม ตํ ยตฺถ ถุนนฺติ ทุคฺคตา
สมปฺปิตา เนรยิกา ทุกฺเขนาติ
อิจฺเจวํ วตฺวาน ยมสฺส ทูตา
เต เทฺว ยกฺขา โลหิตกฺขา พฺรหนฺตา
ปจฺเจกพาหาสุ คเหตฺวา เรวตึ
ปกฺกามยึสุ เทวคณสฺส สนฺติเก
อาทิจฺจวณฺณํ รุจิรํ ปภสฺสรํ
พฺยมฺหํ สุภํ กญฺจนชาลฉนฺนํ


กสฺเสตํ อากิณฺณชนํ วิมานํ
สุริยสฺส รํสีริว โชตมานํ
นารีคณา จนฺทนสารานุลิตฺตา
อุภโต วิมานํ อุปโสภยนฺติ
ตนฺทิสฺสติ สุริยสมานวณฺณํ
โก โมทติ สคฺคปฺปตฺโต วิมาเนติ
พาราณสิยํ นนฺทิโย นามาสิ อุปาสโก
อมจฺฉรี ทานปตี วทญฺญู
ตสฺเสตํ อากิณฺณชนํ วิมานํ
สุริยสฺส รํสีริว โชตมานํ
นารีคณา จนฺทนสารานุลิตฺตา
อุภโต วิมานํ อุปโสภยนฺติ
ตนฺทิสฺสติ สุริยสมานวณฺณํ
โส โมทติ สคฺคปฺปตฺโต วิมาเน
นนฺทิยสฺสาหํ ภริยา
อคารินี สพฺพกุลสฺส อิสฺสรา
ภตฺตุวิมาเน รมิสฺสามิ ทานิหํ
น ปตฺถเย นิรยํ ทสฺสนาย
เอเสว เต นิรโย สุปาปธมฺเม



ปุญฺญํ ตยา อกตํ ชีวโลเก
น หิ มจฺฉริโย โรสโก ปาปธมฺโม
สคฺคูปคานํ ลภติ สหพฺยตํ
กึ นุ คูถญฺจ มุตฺตญฺจ อสุจิ ปฏิทิสฺสติ
ทุคฺคนฺธํ กิมิทํ มิฬฺหํ กิเมตํ อุปวายติ
เอส สํสวโก นาม นิรโย คมฺภีโร สตโปริโส
ยตฺถ วสฺสสหสฺสานิ ตุวํ ปจฺจสิ เรวเตติ
กึ นุ กาเยน วาจาย มนสา ทุกฺกฏํ กตํ
เกน สํสวโก ลทฺโธ นิรโย คมฺภีโร สตโปริโส อิติ
สมเณ พฺราหฺมเณ จาปิ อญฺเญ จาปิ วณิพฺพเก
มุสาวาเทน วญฺเจสิ ตํ ปาปํ ปกตํ ตยา
เตน สํสวโก ลทฺโธ นิรโย คมฺภีโร สตโปริโส
ตตฺถ วสฺสสหสฺสานิ ตุวํ ปจฺจสิ เรวเต
หตฺเถปิ ฉินฺทนฺติ อโถปิ ปาเท
กณฺเณปิ ฉินฺทนฺติ อโถปิ นาสํ
อโถปิ กาโกลคณา สเมจฺจ
สงฺคมฺม ขาทนฺติ วิผนฺทมานนฺติ
สาธุ โข มํ ปฏิเนถ กาหามิ กุสลํ พหุํ
ทาเนน สมจริยาย สญฺญเมน ทเมน จ
ยํ กตฺวา สุขิตา โหนฺติ น จ ปจฺฉานุตปฺปเรติ



ปุเร ตฺวํ ปมชฺชิตฺวา อิทานิ ปริเทวสิ
สยํ กตานํ กมฺมานํ วิปากํ อนุโภสฺสสิ
โก เทวโลกโต มนุสฺสโลกํ
คนฺตฺวาน ปุฏฺโฐ เม เอวํ วเทยฺย
นิกฺขิตฺตทณฺเฑสุ ททาถ ทานํ
อจฺฉาทนํ สยนมถนฺนปานํ
น หิ มจฺฉริโย โรสโก ปาปธมฺโม
สคฺคูปคานํ ลภติ สหพฺยตํ อิติ
สาหํ นูน อิโต คนฺตฺวา โยนึ ลทฺธาน มานุสึ
วทญฺญู สีลสมฺปนฺนา กาหามิ กุสลํ พหุํ
ทาเนน สมจริยาย สญฺญเมน ทเมน จ
อารามานิ จ โรปิสฺสํ ทุคฺเค สงฺกมนานิ จ
ปปญฺจ อุทปานญฺจ วิปฺปสนฺเนน เจตสา
จาตุทฺทสึ ปญฺจทสึ ยา จ ปกฺขสฺส อฏฺฐมี
ปาฏิหาริยปกฺขญฺจ อฏฺฐงฺคสุสมาคตํ
อุโปสถํ อุปวสิสฺสํ สทา สีเลสุ สํวุตา
น จ ทาเน ปมชฺชิสฺสํ สามํ ทิฏฺฐมิทํ มยาติ
อิจฺเจวํ วิลปนฺติญฺจ ผนฺทมานํ ตโต ตโต
ขิปึสุ นิรเย โฆเร อุทฺธปาทํ อวํสิรํ
อหํ ปุเร มจฺฉรินี อโหสึ



ปริภาสิกา สมณพฺราหฺมณานํ
วิตเถน จ สามิกํ วญฺจยิตฺวา
ปจฺจามหํ นิรเย โฆรรูเปติ
เรวติวิมานํ ทุติยํ
โย วทตํ ปวโร มนุเชสุ
สกฺยมุนี ภควา กตกิจฺโจ
ปารคโต พลวิริยสมงฺคี
ตํ สุคตํ สรณตฺถมุเปหิ
ราควิราคมเนญฺชมโสกํ
ธมฺมสงฺขตมปฺปฏิกูลํ
มธุรมิมํ ปคุณํ สุวิภตฺตํ
ธมฺมมิมํ สรณตฺถมุเปหิ
ยตฺถ จ ทินฺนมหปฺผลมาหุ
จตูสุ สุจีสุ ปุริสยุเคสุ
อฏฺฐ จ ปุคฺคลธมฺมทฺทสา เต
สงฺฆมิมํ สรณตฺถมุเปหีติ
น ตถา ตปติ นภสฺมึ สุริโย
จนฺโท น ภาสติ น ผุสฺโส
ยถา ตุลมิทํ มหปฺปภาสํ



โก นุ ตฺวํ ติทิวามหิมุปาคมิ
ฉินฺทติ จ รํสิ ปภากรสฺส
สาธิกวีสติ โยชนานิ อาภา
รตฺติมฺปิ จ ยถา ทิวํ กโรติ
ปริสุทฺธํ วิมลํ สุภํ วิมานํ
พหูปทุมวิจิตฺรปุณฺฑรีกํ
โวกิณฺณํ กุสุเมหิ เนกวิจิตฺตํ
อรชวิรชเหมชาลจฺฉนฺนํ
อากาเส ตปติ ยถาปิ สุริโย
รตฺตกมฺพลปีตวาสสาหิ
อคลูปิยงฺคุกจนฺทนุสฺสทาหิ
กญฺจนตนุสนฺนิภตฺตจาหิ
ปริปูรงฺคคณํว ตารกาหิ
นรนาริโย พหุเกตฺถ เนกวณฺณา
กุสุมวิภูสิตาภรเณตฺถ สุมนา
อนิลปมุญฺจิตา ปวนฺติ สุรภิ
ตปนียจิตฺตตฺตา สุวณฺณฉทนา
กิสฺส กมฺมสฺส อยํ วิปาโก
เกนาสิ กมฺมผเลนิธูปปนฺโน




ยถา จ เต อธิคตมิทํ วิมานํ
ตทนุรูปํ อวจาสิ อิงฺฆ ปุฏฺโฐติ
สยมิธ ปเถ สเมจฺจ มาณเวน
สตฺถานุสาสิ อนุกมฺปมาโน
ตว รตนวรสฺส ธมฺมํ สุตฺวา
กริสฺสามีติ จ อิติ พฺรวิตฺถ ฉตฺโต
ชินปวรํ อุเปมิ สรณํ
ธมฺมญฺจาปิ ตเถว ภิกฺขุสงฺฆํ
โนติ ปฐมํ อโวจาหํ ภนฺเต
ปจฺฉา เต วจนํ ตเถวกาสึ
มา จ ปาณวธํ วิวิธมาจรสฺสุ อสุจึ
น หิ ปาเณสุ อสญฺญตํ อวณฺณยึสุ สปฺปญฺญา
โนติ ปฐมํ อโวจาหํ ภนฺเต
ปจฺฉา เต วจนํ ตเถวกาสึ
มา จ ปรชนสฺส รกฺขิตาโย
ปรภริยาโย อคมา อนริยเมตํ
โนติ ปฐมํ อโวจาหํ ภนฺเต
ปจฺฉา เต วจนํ ตเถวกาสึ
มา จ วิตถํ อญฺญถา อภณิ




น หิ มุสาวาทํ อวณฺณยึสุ สปฺปญฺญา
โนติ ปฐมํ อโวจาหํ ภนฺเต
ปจฺฉา เต วจนํ ตเถวกาสึ
เยน จ ปุริสสฺส อเปติ สญฺญา
ตํ มชฺชํ ปริวชฺชยสฺสุ สพฺพํ
โนติ ปฐมํ อโวจาหํ ภนฺเต
ปจฺฉา เต วจนํ ตเถวกาสึ
สฺวาหํ อิธ ปญฺจสิกฺขา กริตฺวา
ปฏิปชฺชิตฺวา ตถาคตสฺส ธมฺเม
เทฺวปถมคมาสึ โจรมชฺเฌ
เต มํ ตตฺถ วธึสุ โภคเหตุ
เอตฺตกมิทํ อนุสฺสรามิ กุสลํ
ตโต ปรํ น เม วิชฺชติ อญฺญํ
เตน สุจริเตน กมฺมุนาหํ
อุปปนฺโน ติทิเวสุ กามกามี
ปสฺส ขณมุหุตฺตสญฺญมสฺส
อนุธมฺมปฏิปตฺติยา วิปากํ
ชลมิว ยสสา เปกฺขมานา
พหุกา มํ ปิหยนฺติ หีนธมฺมา
ปสฺส กติปยาย เทสนาย



สุคติญฺจมฺหิ คโต สุขญฺจ ปตฺโต
เย จ เต สตฺตญฺจ สุณนฺติ ธมฺมํ
มญฺเญ เต อมตํ ผุสนฺติ เขมํ
อปฺปกมฺปิ กตํ มหาวิปากํ
วิปุลํ โหติ ตถาคตสฺส ธมฺเม
ปสฺส กตปุญฺญตาย ฉตฺโต
โอภาเสติ ปฐวึ ยถาปิ สุริโย
กิมิทํ กุสลํ กิมาจเรม
อิจฺเจเก หิ สเมจฺจ มนฺตยนฺติ
เต มยํ ปุนเทว ลทฺธา มานุสฺสตฺตํ
ปฏิปนฺนา วิจาเรมุ สีลวนฺโต
พหุกาโร อนุกมฺปโก จ เม สตฺถา
อิติ เม สติ อคมา ทิวาทิวสฺส
สฺวาหํ อุปคโตมฺหิ สจฺจนามํ
อนุกมฺปสฺสุ ปุนปิ สุโณมิ ธมฺมํ
เยธ ปชหนฺติ กามราคํ
ภวราคานุสฺสยญฺจ ปหาย โมหํ
น จ เต อุเปนฺติ คพฺภเสยฺยํ
ปรินิพฺพานคตา หิ สีติภูตาติ
ฉตฺตมาณวกวิมานํ ตติยํ



อุจฺจมิทํ มณิถูณํ วิมานํ
สมนฺตโต ทฺวาทส โยชนานิ
กูฏาคารา สตฺตสตา อุฬารา
เวฬุริยตฺถมฺภา รุจิรตฺถตา สุภา
ตตฺถจฺฉสิ ปิวสิ ขาทสิ จ
ทิพฺพา จ วีณา ปวทนฺติ วคฺคู
ทิพฺพา รสา กามคุเณตฺถ ปญฺจ
นาริโย จ นจฺจนฺติ สุวณฺณฉนฺนา
เกน เตตาทิโส วณฺโณ เกน เต อิธมิชฺฌติ
อุปฺปชฺชนฺติ จ เต โภคา เย เกจิ มนโส ปิยา
ปุจฺฉามิ ตํ เทว มหานุภาว
มนุสฺสภูโต กิมกาสิ ปุญฺญํ
เกนาสิ เอวญฺชลิตานุภาโว
วณฺโณ จ เต สพฺพทิสา ปภาสตีติ
โส เทวปุตฺโต อตฺตมโน โมคฺคลฺลาเนน ปุจฺฉิโต
ปญฺหํ ปุฏฺโฐ วิยากาสิ ยสฺส กมฺมสฺสิทํ ผลํ
สติสมุปฺปาทกโร ทฺวาเร กกฺกฏโก ฐิโต
นิฏฺฐิโต ชาตรูปสฺส โสภติ ทสปาทโก
เตน เมตาทิโส วณฺโณ เตน เม อิธมิชฺฌติ



อุปฺปชฺชนฺติ จ เม โภคา เย เกจิ มนโส ปิยา
เตนมฺหิ เอวญฺชลิตานุภาโว
วณฺโณ จ เม สพฺพทิสา ปภาสตีติ
กกฺกฏรสทายกวิมานํ จตุตฺถํ
อิตรํ ปญฺจวิมานํ ยถา กกฺกฏวิมานํ ตถา วิตฺถาเรตพฺพํ
อุจฺจมิทํ มณิถูณํ วิมานํ
สมนฺตโต ทฺวาทส โยชนานิ
เป
วณฺโณ จ เต สพฺพทิสา ปภาสตีติ
โส เทวปุตฺโต อตฺตมโน โมคฺคลฺลาเนน ปุจฺฉิโต
เป ยสฺส กมฺมสฺสิทํ ผลํ
ทิพฺพํ มม วสฺสสหสฺสมายุ
วาจาภิคีตํ มนสา ปวตฺติตํ
เอตฺตาวตา ฐสฺสติ ปุญฺญกมฺโม
ทิพฺเพหิ กาเมหิ สมงฺคิภูโต
เตน เมตาทิโส วณฺโณ เป
วณฺโณ จ เม สพฺพทิสา ปภาสตีติ
ทฺวารปาลกวิมานํ ปญฺจมํ
อุจฺจมิทํ มณิถูณํ วิมานํ
สมนฺตโต ทฺวาทส โยชนานิ



เป
วณฺโณ จ เต สพฺพทิสา ปภาสตีติ
โส เทวปุตฺโต อตฺตมโน โมคฺคลฺลาเนน ปุจฺฉิโต
เป ยสฺส กมฺมสฺสิทํ ผลํ
กรณียานิ ปุญฺญานิ ปณฺฑิเตน วิชานตา
สมคฺคเตสุ พุทฺเธสุ ยตฺถ ทินฺนํ มหปฺผลํ
อตฺถาย วต เม พุทฺโธ อรญฺญา คามมาคโต
ตตฺถ จิตฺตํ ปสาเทตฺวา ตาวตึสูปโค อหํ
เตน เมตาทิโส วณฺโณ เป
วณฺโณ จ เม สพฺพทิสา ปภาสตีติ
กรณียวิมานํ ฉฏฺฐํ
อุจฺจมิทํ มณิถูณํ วิมานํ
สมนฺตโต ทฺวาทส โยชนานิ
เป
วณฺโณ จ เต สพฺพทิสา ปภาสตีติ
โส เทวปุตฺโต อตฺตมโน โมคฺคลฺลาเนน ปุจฺฉิโต
เป ยสฺส กมฺมสฺสิทํ ผลํ
กรณียานิ ปุญฺญานิ ปณฺฑิเตน วิชานตา
สมคฺคเตสุ ภิกฺขูสุ ยตฺถ ทินฺนํ มหปฺผลํ
อตฺถาย วต เม ภิกฺขู อรญฺญา คามมาคตา


ตตฺถ จิตฺตํ ปสาเทตฺวา ตาวตึสูปโค อหํ
เตน เมตาทิโส วณฺโณ เป
วณฺโณ จ เม สพฺพทิสา ปภาสตีติ
ทุติยกรณียวิมานํ สตฺตมํ
อุจฺจมิทํ มณิถูณํ วิมานํ
สมนฺตโต ทฺวาทส โยชนานิ
เป
วณฺโณ จ เต สพฺพทิสา ปภาสตีติ
โส เทวปุตฺโต อตฺตมโน โมคฺคลฺลาเนน ปุจฺฉิโต
เป ยสฺส กมฺมสฺสิทํ ผลํ
ยํ ททาติ น ตํ โหติ
ยญฺเจว ทชฺชา ตญฺเจว เสยฺโย
สูจิ ทินฺนา สูจิเมว เสยฺโย
เตน เมตาทิโส วณฺโณ เป
วณฺโณ จ เม สพฺพทิสา ปภาสตีติ
สูจิวิมานํ อฏฺฐมํ
อุจฺจมิทํ มณิถูณํ วิมานํ
สมนฺตโต ทฺวาทส โยชนานิ
เป
วณฺโณ จ เต สพฺพทิสา ปภาสตีติ


โส เทวปุตฺโต อตฺตมโน โมคฺคลฺลาเนน ปุจฺฉิโต
เป ยสฺส กมฺมสฺสิทํ ผลํ
อหํ มนุสฺเสสุ มนุสฺสภูโต
ปุริมาย ชาติยา มนุสฺสโลเก
อทฺทสํ วิรชํ ภิกฺขุํ วิปฺปสนฺนมนาวิลํ
ตสฺส อทาสิหํ สูจึ ปสนฺโน สเกหิ ปาณิหิ
เตน เมตาทิโส วณฺโณ เป
วณฺโณ จ เม สพฺพทิสา ปภาสตีติ
ทุติยสูจิวิมานํ นวมํ
สุสุกฺกขนฺธํ อภิรุยฺห นาคํ
อกาจินํ ทนฺติพลึ มหาชวํ
อารุยฺห คชํ ปวรํ สุกปฺปิตํ
อิธาคมา เวหาสยมนฺตลิกฺเข
นาคสฺส ทนฺเตสุ ทุเวสุ นิมฺมิตา
อจฺโฉทกา ปทุมินิโย สุผุลฺลา
ปทุเมสุ จ ตุริยคณา ปวชฺชเร
อิมา จ นจฺจนฺติ มโนหราโย
เทวิทฺธิปตฺโตสิ มหานุภาโว
มนุสฺสภูโต กิมกาสิ ปุญฺญํ
เกนาสิ เอวญฺชลิตานุภาโว


วณฺโณ จ เต สพฺพทิสา ปภาสตีติ
โส เทวปุตฺโต อตฺตมโน โมคฺคลฺลาเนน ปุจฺฉิโต
เป ยสฺส กมฺมสฺสิทํ ผลํ
อฏฺเฐว มุฏฺฐิปุปฺผานิ กสฺสปสฺส ภควโต
ถูปสฺมึ อภิโรปยึ ปสนฺโน สเกหิ ปาณิหิ
เตน เมตาทิโส วณฺโณ เป
วณฺโณ จ เม สพฺพทิสา ปภาสตีติ
นาควิมานํ ทสมํ
มหนฺตํ นาคํ อภิรุยฺห สพฺพเสตํ คชุตฺตมํ
วนา วนํ อนุปริยาสิ นารีคณปุรกฺขิโต
โอภาเสนฺโต ทิสา สพฺพา โอสธี วิย ตารกา
เกน เตตาทิโส วณฺโณ เป
วณฺโณ จ เต สพฺพทิสา ปภาสตีติ
โส เทวปุตฺโต อตฺตมโน โมคฺคลฺลาเนน ปุจฺฉิโต
เป ยสฺส กมฺมสฺสิทํ ผลํ
อหํ มนุสฺเสสุ มนุสฺสภูโต
อุปาสโก จกฺขุมโต อโหสึ
ปาณาติปาตา วิรโต อโหสึ
โลเก อทินฺนํ ปริวชฺชยิสฺสํ



อมชฺชโป โน จ มุสา อภาณึ
สเกน ทาเรน จ ตุฏฺโฐ อโหสึ
อนฺนญฺจ ปานญฺจ ปสนฺนจิตฺโต
สกฺกจฺจ ทานํ วิปุลํ อทาสึ
เตน เมตาทิโส วณฺโณ เป
วณฺโณ จ เม สพฺพทิสา ปภาสตีติ
ทุติยนาควิมานํ เอกาทสมํ
โก นุ ทิพฺเพน ยาเนน สพฺพเสเตน หตฺถินา
ตุริยตาฬิตนิคฺโฆโส อนฺตลิกฺเข มหิยฺยติ
เทวตา นุสิ คนฺธพฺโพ อาทู สกฺโก ปุรินฺทโท
อชานนฺตา ตํ ปุจฺฉาม กถํ ชาเนมุ ตํ มยนฺติ
นมฺหิ เทโว น คนฺธพฺโพ นาปิ สกฺโก ปุรินฺทโท
สุธมฺมา นาม เย เทวา เตสํ อญฺญตโร อหนฺติ
ปุจฺฉาม เทว สุธมฺม ปุถุํ กตฺวาน อญฺชลึ
กึ กตฺวา มานุเส กมฺมํ สุธมฺมํ อุปปชฺชสีติ
อุจฺฉาคารํ ติณาคารํ วตฺถาคารญฺจ โย ทเท
ติณฺณมญฺญตรํ ทตฺวา สุธมฺมํ อุปปชฺชตีติ
ตติยนาควิมานํ ทฺวาทสมํ
ทฬฺหธมฺมนิสารสฺส ธนน โอลุพฺภ ติฏฺฐสิ
ขตฺติโย นุสิ ราชญฺโญ อาทู ลุทฺโธ วนาจโรติ


อสฺสกาธิปติสฺสาหํ ภนฺเต ปุตฺโต วเนจโร
นามํ เม ภิกฺขุ เต พฺรูมิ สุชาโต อิติ มํ วิทู
มิเค คเวสมาโนหํ โอคาหนฺโต พฺรหาวนํ
มิคํ คนฺเตฺวว นาทกฺขึ ตญฺจ ทิสฺวา อหํ ฐิโต อิติ
สฺวาคตนฺเต มหาปุญฺญ อโถ เต อทูราคตํ
อิโต อุทกมาทาย ปาเท ปกฺขาลยสฺสุ เต
อิทํปิ ปานิยํ สีตํ อาภตํ คิริคพฺภรา
ราชปุตฺต ตโต ปิตฺวา สนฺถตสฺมึ อุปาวิสาติ
กลฺยาณี วต เต วาจา สวนียา มหามุนิ
เนลา อตฺถวตี วคฺคู มนฺตา อตฺถญฺจ ภาสสิ
กา เต รติ วเน วิหรโต
อิสินิสภ วเทหิ ปุฏฺโฐ
ตว วจนปถํ นิสามยิตฺวา
อตฺถธมฺมปทํ สมาจเรมเสติ
อหึสา สพฺพปาณินํ กุมารมฺหากํ รุจฺจติ
เถยฺยา จ อติจารา จ มชฺชปานา จ อารติ
อรติ สมจริยา จ พาหุสจฺจํ กตญฺญุตา
ทิฏฺเฐว ธมฺเม ปสํสา ธมฺมา เอเต ปสํสิยาติ
สนฺติเก มรณํ ตุยฺหํ โอรํ มาเสหิ ปญฺจหิ



ราชปุตฺต วิชานาหิ อตฺตานํ ปริโมจยาติ
กตมํ สฺวาหํ ชนปทํ คนฺตฺวา กึ กมฺมํ กิญฺจิ โปริสํ
กาย วา ปน วิชฺชาย ภเวยฺยํ อชรามโรติ
น วิชฺชเต โส ปเทโส กมฺมํ วิชฺชา จ โปริสํ
ยตฺถ คนฺตฺวา ภเว มจฺโจ ราชปุตฺตาชรามโร
มหทฺธนา มหาโภคา รฏฺฐวนฺโตปิ ขตฺติยา
ปหูตธนธญฺญาเส น เตปิ อชรามรา
ยทิ เต สุตา อนฺธกเวณฺฑปุตฺตา
สูรา วีรา วิกฺกนฺตปฺปหาริโน
เตปิ อายุกฺขยํ ปตฺตา
วิทฺธสฺตา สสฺสตีสมา
ขตฺติยา พฺราหฺมณา เวสฺสา สุทฺทา จณฺฑาลปุกฺกุสา
เอเต จญฺเญ จ ชาติยา เตปิ น อชรามรา
เย มนฺตํ ปริวตฺเตนฺติ ฉฬงฺคํ พฺรหฺมจินฺติตํ
เอเต จญฺเญ จ วิชฺชาย เตปิ น อชรามรา
อิสโย จาปิ เย สนฺตา สญฺญตตฺตา ตปสฺสิโน
สรีรํ เตปิ กาเลน วิชหนฺติ ตปสฺสิโน
ภาวิตตฺตาปิ อรหนฺโต กตกิจฺจา อนาสวา
นิกฺขิปนฺติ อิมํ เทหํ ปุญฺญปาปปริกฺขยา อิติ
สุภาสิตา อตฺถวตี คาถาโย เต มหามุนิ



นิชฺฌตฺโตมฺหิ สุภฏฺเฐน ตฺวญฺจ เม สรณํ ภวาติ
มา มํ ตฺวํ สรณํ คจฺฉ ตเมว สรณํ วช
สกฺยปุตฺตํ มหาวีรํ ยมหํ สรณํ คโตติ
กตรสฺมึ โส ชนปเท สตฺถา ตุมฺหาก มาริส
อหมฺปิ ทฏฺฐฐ คจฺฉิสฺสํ ชินํ อปฺปฏิปุคฺคลนฺติ
ปุรตฺถิมสฺมึ ชนปเท โอกฺกากกุลสมฺภโว
สตฺถาปิ ปุริสาชญฺโญ โส จ โข ปรินิพฺพุโตติ
สเจ หิ พุทฺโธ ติฏฺเฐยฺย สตฺถา ตุมฺหาก มาริส
โยชนานิ สหสฺสานิ คจฺเฉ ปยิรุปาสิตุํ
ยโต จ โข ปรินิพฺพุโต สตฺถา ตุมฺหาก มาริส
ปรินิพฺพุตํ มหาวีรํ คจฺฉามิ สรณํ อหํ
อุเปมิ สรณํ พุทฺธํ ธมฺมญฺจาปิ อนุตฺตรํ
สงฺฆญฺจ นรเทวสฺส คจฺฉามิ สรณํ อหํ
ปาณาติปาตา วิรมามิ ขิปฺปํ
โลเก อทินฺนํ ปริวชฺชยามิ
อมชฺชโป โน จ มุสา ภณามิ
สเกน ทาเรน จ โหมิ ตุฏฺโฐติ
สหสฺสรํสีว ยถา มหปฺปโภ
ทิสํ ยถา ภาติ นเภ อนุกฺกมํ
ตถปฺปกาโร ตวายํ มหารโถ



สมนฺตโต โยชนสตํ อายโต
สุวณฺณปฏฺเฏหิ สมนฺตโมนโฏ
อุรสฺส มุตฺตาหิ มณีหิ จิตฺติโต
เลขา สุวณฺณสฺส จ รูปิยสฺส จ
โสภนฺติ เวฬุริยมยา สุนิมฺมิตา
สีสญฺจิทํ เวฬุริยสฺส นิมฺมิตํ
ยุคญฺจิทํ โลหิตกาย จิตฺติตํ
ยุตฺตา สุวณฺณสฺส จ รูปิยสฺส จ
โสภนฺติ อสฺสาปิ จิเม มโนชวา
โส ติฏฺฐสิ เหมรเถ อธิฏฺฐิโต
เทวานมินฺโทว สหสฺสวาหโน
ปุจฺฉามิ ตาหํ ยสวนฺตโกวิทํ
กถํ ตยา ลทฺโธ อยํ อุฬาโรติ
สุชาโต นามหํ ภนฺเต ราชปุตฺโต ปุเร อหุํ
ตญฺจ มํ อนุกมฺปาย สญฺญมสฺมึ นิเวสยิ
ขีณายุกญฺจ มํ ญตฺวา สรีรํ ปาทาสิ สตฺถุโน อิติ
อิมํ สุชาต ปูเชหิ ตนฺเต อตฺถาย โหหีติ
ตาหํ คนฺเธหิ มาเลหิ ปูชยิตฺวา สมุยฺยุโก
ปหาย มานุสํ เทหํ อุปปนฺโนมฺหิ นนฺทเน



นนฺทเน ปวเร รมฺเม นานาทิชคณายุเต
รมามิ นจฺจคีเตหิ อจฺฉราหิ ปุรกฺขิโตติ
จูฬรถวิมานํ เตรสมํ
สหสฺสยุตฺตํ หยวาหนํ สุภํ
อารุยฺหิมํ สนฺทนเนกจิตฺตํ
อุยฺยานภูมึ อภิโต อนุกฺกมํ
ปุรินฺทโท ภูตปตีว วาสโว
โสวณฺณมยา เต รถกุพฺพรา อุโภ
ผเลหิ อํเสหิ อตีว สงฺคตา
สุชาตคุมฺพา นรวีรนิฏฺฐิตา
วิโรจติ ปณฺณรเสว จนฺโท
สุวณฺณชาลาวิตโต รโถ อยํ
พหูหิ นานารตเนหิ จิตฺติโต
สุนนฺทิโฆโส จ สุภสฺสโร จ
วิโรจติ จามรหตฺถพาหุหิ
อิมา จ นาโภฺย มนสาหิ นิมฺมิตา
รถสฺส ปาทนฺตรมชฺฌภูสิตา
อิมา จ นาโภฺย สตราชิจิตฺติตา
สเตริตา วิชฺชุริวปฺปภาสเร




อเนกจิตฺตาวิตโต รโถ อยํ
ปุถู จ เนมี จ สหสฺสรํสิโย
เตสํ สโร สุยฺยติ วคฺคุรูโป
ปญฺจงฺคิกํ ตุริยมิวปฺปวาทิตํ
สิรสฺมึ จิตฺตํ มณิสนฺทกปฺปิตํ
สทา วิสุทฺธํ รุจิรํ ปภสฺสรํ
สุวณฺณราชีหิ อตีว สงฺคตํ
เวฬุริยราชีหิ อตีว โสภติ
อิเม จ วาฬี มณิสนฺทกปฺปิตา
อาโรหกมฺพู สุชวา พฺรหฺมูปมา
พฺรหา มหนฺตา พลิโน มหาชวา
มโน ตวญฺญาย ตเถว สึสเร
อิเม จ สพฺเพ สหิตา จตุกฺกมา
มโน ตวญฺญาย ตเถว สึสเร
สมํ วหนฺติ มุทุกา อนุทฺธตา
อาโมทมานา ตุรคานมุตฺตมา
ธุนนฺติ วคฺคนฺติ ปวตฺตนฺติ อมฺพเร
อพฺภุทฺธุนนฺตา สุกเต ปิลนฺธเน
เตสํ สโร สุยฺยติ วคฺคุรูโป




ปญฺจงฺคิกํ ตุริยมิวปฺปวาทิตํ
รถสฺส โฆโส อปิลนฺธนานิ
ขุรสฺส นาทิ อภิหึสนาย จ
โฆโส สุวคฺคู สมิตสฺส สุยฺยติ
คนฺธพฺพตุริยานิ วิจิตฺรสวเน
รเถ ฐิตา ตา มิคมนฺทโลจนา
อาฬารปมฺหา หสิตา ปิยํวทา
เวฬุริยชาลา วินตา ตนุจฺฉวา
สเทว คนฺธพฺพสุรคฺคปูชิตา
รตฺตา รตฺตมฺพรปีตวาสสา
วิสาลเนตฺตา อภิรตฺตโลจนา
กุเลสุ ชาตา สุตนู สุวิมฺหิตา
รเถ ฐิตา ปญฺชลิกา อุปฏฺฐิตา
ตา กมฺพุกายุรธรา สุวาสสา
สุมชฺฌิมา อูรุถโนปปนฺนา
วฏฺฏงฺคุลิโย สุมุขา สุทสฺสนา
รเถ ฐิตา ปญฺชลิกา อุปฏฺฐิตา
อญฺญาสุ เวณีสุ สุมิสฺสเกสิโย
สมํ วิภตฺตาหิ ปภสฺสราหิ จ




อนุปุพฺพตา ตา ตว มานเส รตา
รเถ ฐิตา ปญฺชลิกา อุปฏฺฐิตา
อาเวฬินิโย ปทุมุปฺปลจฺฉทา
อลงฺกตา จนฺทนสารโวสิตา
อนุปุพฺพตา ตา ตว มานเส รตา
รเถ ฐิตา ปญฺชลิกา อุปฏฺฐิตา
ตา มาลินิโย ปทุมุปฺปลจฺฉทา
อลงฺกตา จนฺทนสารโวสิตา
อนุปุพฺพตา ตา ตว มานเส รตา
รเถ ฐิตา ปญฺชลิกา อุปฏฺฐิตา
กณฺเฐสุ เต ยานิ ปิลนฺธนานิ จ
หตฺเถสุ ปาเทสุ ตเถว สีเส
โอภาสยนฺติ ทส สพฺพโต ทิสา
อพฺภุทฺทยํ สารทิโกว ภาณุมา
วาตสฺส เวเคน จ สมฺปกมฺปิตา
ภุเชสุ มาลา อปิลนฺธนานิ จ
มุญฺจนฺติ โฆสํ รุจิรํ สุจึ สุภํ
สพฺเพหิ วิญฺญูหิ สุสตฺตรูปํ
อุยฺยานภุมฺยา จ ทุวฏฺฐิโต ฐิตา




รถา จ นาคา ตุริยานิ วาสโร
ตเมว เทวินฺท ปโมทยนฺติ
วีณา ยถา โปกฺขรปตฺตพาหุหิ
อิมาสุ วีณาสุ พหูสุ วคฺคูสุ
มนุญฺญรูปาสุ หทเยริตมฺปิ ตํ
ปวชฺชมานาสุ อตีว อจฺฉรา
ภมนฺติ กญฺญา ปทุเมสุ สิกฺขิตา
ยถา จ คีตานิ จ วาทิตานิ จ
นจฺจานิ จิมานิ สเมนฺติ เอกโต
อเถตฺถ นจฺจนฺติ อเถตฺถ อจฺฉรา
โอภาสยนฺติ อุภโต ว รตฺติยา
โส โมทสิ ตุริยคณปฺปโพธโน
มหียมาโน วชิราวุโธริว
อิมาสุ วีณาสุ พหูสุ วคฺคูสุ
มนุญฺญรูปาสุ หทเยริตมฺปิ ตํ
กึ ตฺวํ ปุเร กมฺมมกาสิ อตฺตนา
มนุสฺสภูโต ปุริมาย ชาติยา
อุโปสถํ กึ ว ตุวํ อุปาวิสิ
กึ ธมฺมจริยํ วตมาภิโรจสิ
นยิทํ อปฺปสฺส กตสฺส กมฺมุโน
ปุพฺเพ สุจิณฺณสฺส อุโปสถสฺส วา



อิทฺธานุภาโว วิปุโล อยํ ตว
ยํ เทวสงฺฆํ อภิโรจเส ภุสํ
ทานสฺส เต อิทํ ผลํ อโถ สีลสฺส วา ปน
อโถ อญฺชลิกมฺมสฺส ตมฺเม อกฺขาหิ ปุจฺฉิโต อิติ
โส เทวปุตฺโต อตฺตมโน โมคฺคลฺลาเนน ปุจฺฉิโต
ปญฺหํ ปุฏฺโฐ วิยากาสิ ยสฺส กมฺมสฺสิทํ ผลํ
ชิตินฺทฺริยํ พุทฺธมโนมนิกฺกมํ
นรุตฺตมํ กสฺสปมคฺคปุคฺคลํ
อปาปุรนฺตํ อมตสฺส ทฺวารํ
เทวาติเทวํ สตปุญฺญลกฺขณํ
ตมทฺทสํ กุญฺชรโมฆติณฺณํ
สุวณฺณสิงฺคินทพิมฺพสาทิสํ
ทิสฺวาน ตํ ขิปฺปมหุํ สุจิมโน
ตเมว ทิสฺวาน สุภาสิตทฺธชํ
ตมนฺนปานํ อถ วาปิ จีวรํ
สุจึ ปณีตํ รสสา อุเปตํ
ปุปฺผาภิกิณฺณมฺหิ สเก นิวาสเน
ปติฏฺฐเปสึ ส อสงฺคมานโส
ตมนฺนปาเนน จ จีวเรน จ
ขชฺเชน โภชฺเชน จ สายเนน จ


สนฺตปฺปยิตฺวา ทิปทานมุตฺตมํ
โส สคฺคโส เทวปุเร รมามหํ
เอเตนุปาเยน อิมํ นิรคฺคลํ
ยญฺญํ ยชิตฺวา ติวิธํ วิสุทฺธํ
ปหายหํ มานุสฺสกํ สมุสฺสยํ
อินฺทสโม เทวปุเร รมามหํ
อายุญฺจ วณฺณญฺจ สุขํ พลญฺจ
ปณีตรูปํ อภิกงฺขตา มุนิ
อนฺนญฺจ ปานญฺจ พหุํ สุสงฺขตํ
ปติฏฺฐเปตพฺพมสงฺคมานโส
อิมสฺมึ โลเก ปรสฺมึ วา ปน
พุทฺเธน เสฏฺโฐ จ สโม น วิชฺชติ
อาหุเนยฺยานํ ปรมาหุตํ คโต
ปุญฺญตฺถิกานํ วิปุลปฺผเลสินนฺติ
มหารถวิมานํ จุทฺทสมํ
อุทฺทานํ
มณฺฑูโก เรวตี ฉตฺโต กกฺกฏโก ทฺวารปาลโก
เทฺว กรณียา เทฺว สูจี ตโย นาคา จ เทฺว รถา
ปุริสานํ ปญฺจโม วคฺโคติ ปฐโม วคฺโค ปวุจฺจตีติ
ภาณวารํ ตติยํ



ฉฏฺโฐ ปายาสิกวคฺโค
ยถา วนํ จิตฺตลตํ ปภาสติ
อุยฺยานเสฏฺฐํ ติทสานมุตฺตมํ
ตถูปมํ ตุยฺหมิทํ วิมานํ
โอภาสยํ ติฏฺฐติ อนฺตลิกฺเข
เทวิทฺธิปตฺโตสิ มหานุภาโว
มนุสฺสภูโต กิมกาสิ ปุญฺญํ
เกนาสิ เอวญฺชลิตานุภาโว
วณฺโณ จ เต สพฺพทิสา ปภาสตีติ
โส เทวปุตฺโต อตฺตมโน โมคฺคลฺลาเนน ปุจฺฉิโต
ปญฺหํ ปุฏฺโฐ วิยากาสิ ยสฺส กมฺมสฺสิทํ ผลํ
อหญฺจ ภริยา จ มนุสฺสโลเก
โอปานภูตา ฆรมาวสิมฺหา
อนฺนญฺจ ปานญฺจ ปสนฺนจิตฺตา
สกฺกจฺจ ทานํ วิปุลํ อทมฺห
เตน เมตาทิโส วณฺโณ เป
วณฺโณ จ เม สพฺพทิสา ปภาสตีติ
อคาริยวิมานํ ปฐมํ
ยถา วนํ จิตฺตลตํ ปภาสติ
อุยฺยานเสฏฺฐํ ติทสานมุตฺตมํ


ตถูปมํ ตุยฺหมิทํ วิมานํ
โอภาสยํ ติฏฺฐติ อนฺตลิกฺเข
เทวิทฺธิปตฺโตสิ มหานุภาโว
มนุสฺสภูโต กิมกาสิ ปุญฺญํ
เกนาสิ เอวญฺชลิตานุภาโว
วณฺโณ จ เต สพฺพทิสา ปภาสตีติ
โส เทวปุตฺโต อตฺตมโน โมคฺคลฺลาเนน ปุจฺฉิโต
เป ยสฺส กมฺมสฺสิทํ ผลํ
อหญฺจ ภริยา จ มนุสฺสโลเก
โอปานภูตา ฆรมาวสิมฺหา
อนฺนญฺจ ปานญฺจ ปสนฺนจิตฺตา
สกฺกจฺจ ทานํ วิปุลํ อทมฺห
เตน เมตาทิโส วณฺโณ เป
วณฺโณ จ เม สพฺพทิสา ปภาสตีติ
อคาริยวิมานํ ทุติยํ
อุจฺจมิทํ มณิถูณํ วิมานํ
สมนฺตโต ทฺวาทส โยชนานิ
กูฏาคารา สตฺตสตา อุฬารา
เวฬุริยตฺถมฺภา รุจิรตฺถตา สุภา
ตตฺถจฺฉสิ ปิวสิ ขาทสิ จ



ทิพฺพา จ วีณา ปวทนฺติ วคฺคู
อฏฺฐฏฺฐกา สิกฺขิตา สาธุรูปา
ทิพฺพา จ กญฺญา ติทสจรา อุฬารา
นจฺจนฺติ คายนฺติ ปโมทยนฺติ
เทวิทฺธิปตฺโตสิ มหานุภาโว
มนุสฺสภูโต กิมกาสิ ปุญฺญํ
เกนาสิ เอวญฺชลิตานุภาโว
วณฺโณ จ เต สพฺพทิสา ปภาสตีติ
โส เทวปุตฺโต อตฺตมโน โมคฺคลฺลาเนน ปุจฺฉิโต
ปญฺหํ ปุฏฺโฐ วิยากาสิ ยสฺส กมฺมสฺสิทํ ผลํ
ผลทายี ผลํ วิปุลํ ลภติ
ททมุชุคเตสุ ปสนฺนมานโส
โส หิ โมทติ สคฺคปฺปตฺโต ติทิเว
อนุโภติ จ ปุญฺญผลํ วิปุลํ
ตเถวาหํ มหามุนิ อทาสึ จตุโร ผเล
ตสฺมา หิ ผลํ อลเมว ทาตุํ
นิจฺจํ มนุสฺเสน สุขตฺถิเกน
ทิพฺพานิ วา ปตฺถยตา สุขานิ
มนุสฺสโสภาคฺยตมิจฺฉิตา วาติ




เตน เมตาทิโส วณฺโณ เป
วณฺโณ จ เม สพฺพทิสา ปภาสตีติ
ผลทายกวิมานํ ตติยํ
จนฺโท ยถา วิคฺคตวลาหเก นเภ
โอภาสยํ ติฏฺฐติ อนฺตลิกฺเข
ตถูปมํ ตุยฺหมิทํ วิมานํ
โอภาสยํ ติฏฺฐติ อนฺตลิกฺเข
เทวิทฺธิปตฺโตสิ มหานุภาโว
มนุสฺสภูโต กิมกาสิ ปุญฺญํ
เกนาสิ เอวญฺชลิตานุภาโว
วณฺโณ จ เต สพฺพทิสา ปภาสตีติ
โส เทวปุตฺโต อตฺตมโน โมคฺคลฺลาเนน ปุจฺฉิโต
เป ยสฺส กมฺมสฺสิทํ ผลํ
อหญฺจ ภริยา จ มนุสฺสโลเก
อุปสฺสยํ อรหโต อทมฺห
อนฺนญฺจ ปานญฺจ ปสนฺนจิตฺตา
สกฺกจฺจ ทานํ วิปุลํ อทมฺห
เตน เมตาทิโส วณฺโณ เป
วณฺโณ จ เม สพฺพทิสา ปภาสตีติ
อุปสฺสยทายกวิมานํ จตุตฺถํ


สุริโย ยถา วิคฺคตวลาหเก นเภ
เป
ยถา เหฏฺฐาวิมานํ ตถา วิตฺถาเรตพฺพํ
วณฺโณ จ เม สพฺพทิสา ปภาสตีติ
ทุติยอุปสฺสยทายกวิมานํ ปญฺจมํ
อุจฺจมิทํ มณิถูณํ วิมานํ
สมนฺตโต ทฺวาทส โยชนานิ
กูฏาคารา สตฺตสตา อุฬารา
เวฬุริยตฺถมฺภา รุจิรตฺถตา สุภา
เทวิทฺธิปตฺโตสิ มหานุภาโว
เป
วณฺโณ จ เต สพฺพทิสา ปภาสตีติ
โส เทวปุตฺโต อตฺตมโน โมคฺคลฺลาเนน ปุจฺฉิโต
เป ยสฺส กมฺมสฺสิทํ ผลํ
อหํ มนุสฺเสสุ มนุสฺสภูโต
ทิสฺวาน ภิกฺขุํ ตสิตํ กิลนฺตํ
เอกาหํ ภิกฺขํ ปฏิปาทยิสฺสํ
สมงฺคิภตฺเตน ตทา อกาสึ



เตน เมตาทิโส วณฺโณ เป
วณฺโณ จ เม สพฺพทิสา ปภาสตีติ
ภิกฺขาทายกวิมานํ ฉฏฺฐํ
อุจฺจมิทํ มณิถูณํ วิมานํ
เป
วณฺโณ จ เต สพฺพทิสา ปภาสตีติ
โส เทวปุตฺโต อตฺตมโน โมคฺคลฺลาเนน ปุจฺฉิโต
เป ยสฺส กมฺมสฺสิทํ ผลํ
อหํ มนุสฺเสสุ มนุสฺสภูโต
อโหสึ ยวปาลโก
อทฺทสํ วิรชํ ภิกฺขุํ วิปฺปสนฺนมนาวิลํ
ตสฺส อทาสหํ ภาคํ ปสนฺโน สเกหิ ปาณิหิ
กุมฺมาสปิณฺฑํ ทตฺวาน โมทามิ นนฺทเน วเน
เตน เมตาทิโส วณฺโณ เป
วณฺโณ จ เม สพฺพทิสา ปภาสตีติ
ยวปาลกวิมานํ สตฺตมํ
อลงฺกโต มาลฺยธโร สุวตฺโถ
สุกุณฺฑลี กปฺปิตเกสมสฺสุ
อามุตฺตหตฺถาภรโณ ยสสฺสี



ทิพฺเพ วิมานมฺหิ ยถาปิ จนฺทิมา
ทิพฺพา จ วีณา ปวทนฺติ วคฺคู
อฏฺฐฏฺฐกา สิกฺขิตา สาธุรูปา
ทิพฺพา จ กญฺญา ติทสจรา อุฬารา
นจฺจนฺติ คายนฺติ ปโมทยนฺติ
เทวิทฺธิปตฺโตสิ มหานุภาโว
มนุสฺสภูโต กิมกาสิ ปุญฺญํ
เกนาสิ เอวญฺชลิตานุภาโว
วณฺโณ จ เต สพฺพทิสา ปภาสตีติ
โส เทวปุตฺโต อตฺตมโน โมคฺคลฺลาเนน ปุจฺฉิโต
เป ยสฺส กมฺมสฺสิทํ ผลํ
อหํ มนุสฺเสสุ มนุสฺสภูโต
ทิสฺวาน สมเณ สีลวนฺเต
สมฺปนฺนวิชฺชาจรเณ ยสสฺสี
พหุสฺสุเต ตณฺหกฺขยูปปนฺเน
อนฺนญฺจ ปานญฺจ ปสนฺนจิตฺโต
สกฺกจฺจ ทานํ วิปุลํ อทาสึ
เตน เมตาทิโส วณฺโณ เป
วณฺโณ จ เม สพฺพทิสา ปภาสตีติ
กุณฺฑลีวิมานํ อฏฺฐมํ


อลงฺกโต มาลฺยธโร สุวตฺโถ
สุกุณฺฑลี กปฺปิตเกสมสฺสุ
อามุตฺตหตฺถาภรโณ ยสสฺสี
ทิพฺเพ วิมานมฺหิ ยถาปิ จนฺทิมา
ทิพฺพา จ วีณา ปวทนฺติ วคฺคู
อฏฺฐฏฺฐกา สิกฺขิตา สาธุรูปา
ทิพฺพา จ กญฺญา ติทสจรา อุฬารา
นจฺจนฺติ คายนฺติ ปโมทยนฺติ
เทวิทฺธิปตฺโตสิ มหานุภาโว
มนุสฺสภูโต กิมกาสิ ปุญฺญํ
เกนาสิ เอวญฺชลิตานุภาโว
วณฺโณ จ เต สพฺพทิสา ปภาสตีติ
โส เทวปุตฺโต อตฺตมโน โมคฺคลฺลาเนน ปุจฺฉิโต
เป ยสฺส กมฺมสฺสิทํ ผลํ
อหํ มนุสฺเสสุ มนุสฺสภูโต
ทิสฺวาน สมเณ สาธุรูเป
สมฺปนฺนวิชฺชาจรเณ ยสสฺสี
พหุสฺสุเต สีลวนฺเต ปสนฺเน
อนฺนญฺจ ปานญฺจ ปสนฺนจิตฺโต



สกฺกจฺจ ทานํ วิปุลํ อทาสึ
เตน เมตาทิโส วณฺโณ เป
วณฺโณ จ เม สพฺพทิสา ปภาสตีติ
ทุติยกุณฺฑลีวิมานํ นวมํ
ยา เทวราชสฺส สภา สุธมฺมา
ยตฺถจฺฉสิ เทวสงฺโฆ สมคฺโค
ตถูปมํ ตุยฺหมิทํ วิมานํ
โอภาสยํ ติฏฺฐติ อนฺตลิกฺเข
เทวิทฺธิปตฺโตสิ มหานุภาโว
มนุสฺสภูโต กิมกาสิ ปุญฺญํ
เกนาสิ เอวญฺชลิตานุภาโว
วณฺโณ จ เต สพฺพทิสา ปภาสตีติ
โส เทวปุตฺโต อตฺตมโน โมคฺคลฺลาเนน ปุจฺฉิโต
เป ยสฺส กมฺมสฺสิทํ ผลํ
อหํ มนุสฺเสสุ มนุสฺสภูโต
รญฺโญ ปายาสิสฺส อโหสิ มาณโว
ลทฺธา ธนํ สํวิภาคํ อกาสึ
ปิยา จ เม สีลวนฺโต อเหสุํ
อนฺนญฺจ ปานญฺจ ปสนฺนจิตฺโต



สกฺกจฺจ ทานํ วิปุลํ อทาสึ
เตน เมตาทิโส วณฺโณ เป
วณฺโณ จ เม สพฺพทิสา ปภาสตีติ
อุตฺตรวิมานํ ทสมํ
อุทฺทานํ
เทฺว อคาริโน ผลทายี เทฺว อุปสฺสยทายี
ภิกฺขาย ทายี ยวปาลโก เจว เทฺว กุณฺฑลิโน ปายาสีติ
วคฺโค ฉฏฺโฐ

สตฺตโม สุนิกฺขิตฺตวคฺโค
ยถา วนํ จิตฺตลตํ ปภาสติ
อุยฺยานเสฏฺฐํ ติทสานมุตฺตมํ
ตถูปมํ ตุยฺหมิทํ วิมานํ
โอภาสยํ ติฏฺฐติ อนฺตลิกฺเข
เทวิทฺธิปตฺโตสิ มหานุภาโว
มนุสฺสภูโต กิมกาสิ ปุญฺญํ
เกนาสิ เอวญฺชลิตานุภาโว
วณฺโณ จ เต สพฺพทิสา ปภาสตีติ
โส เทวปุตฺโต อตฺตมโน โมคฺคลฺลาเนน ปุจฺฉิโต


เป ยสฺส กมฺมสฺสิทํ ผลํ
อหํ มนุสฺเสสุ มนุสฺสภูโต
ทลิทฺโท อตาโณ กปโณ กมฺมกโร อโหสึ
ชิณฺเณ จ มาตาปิตโร อภรึ
ปิยา จ เม สีลวนฺโต อเหสุํ
อนฺนญฺจ ปานญฺจ ปสนฺนจิตฺโต
สกฺกจฺจ ทานํ วิปุลํ อทาสึ
เตน เมตาทิโส วณฺโณ เป
วณฺโณ จ เม สพฺพทิสา ปภาสตีติ
จิตฺตลตาวิมานํ ปฐมํ
ยถา วนํ จิตฺตลตํ ปภาสติ
อุยฺยานเสฏฺฐํ ติทสานมุตฺตมํ
ตถูปมํ ตุยฺหมิทํ วิมานํ
โอภาสยํ ติฏฺฐติ อนฺตลิกฺเข
เทวิทฺธิปตฺโตสิ มหานุภาโว
มนุสฺสภูโต กิมกาสิ ปุญฺญํ
เกนาสิ เอวญฺชลิตานุภาโว
วณฺโณ จ เต สพฺพทิสา ปภาสตีติ
โส เทวปุตฺโต อตฺตมโน โมคฺคลฺลาเนน ปุจฺฉิโต



เป ยสฺส กมฺมสฺสิทํ ผลํ
อหํ มนุสฺเสสุ มนุสฺสภูโต
ทลิทฺโท อตาโณ กปโณ กมฺมกโร อโหสึ
ชิณฺเณ จ มาตาปิตโร อภรึ
ปิยา จ เม สีลวนฺโต อเหสุํ
อนฺนญฺจ ปานญฺจ ปสนฺนจิตฺโต
สกฺกจฺจ ทานํ วิปุลํ อทาสึ
เตน เมตาทิโส วณฺโณ เป
วณฺโณ จ เม สพฺพทิสา ปภาสตีติ
นนฺทนวิมานํ ทุติยํ
อุจฺจมิทํ มณิถูณํ วิมานํ
สมนฺตโต ทฺวาทส โยชนานิ
กูฏาคารา สตฺตสตา อุราฬา
เวฬุริยตฺถมฺภา รุจิรตฺถตา สุภา
ตตฺถจฺฉสิ ปิวสิ ขาทสิ จ
ทิพฺพา จ วีณา ปวทนฺติ วคฺคู
ทิพฺพา รสา กามคุเณตฺถ ปญฺจ
นาริโย จ นจฺจนฺติ สุวณฺณฉนฺนา
เกน เตตาทิโส วณฺโณ เป
วณฺโณ จ เต สพฺพทิสา ปภาสตีติ


โส เทวปุตฺโต อตฺตมโน โมคฺคลฺลาเนน ปุจฺฉิโต
เป ยสฺส กมฺมสฺสิทํ ผลํ
อหํ มนุสฺเสสุ มนุสฺสภูโต
วิวเน ปเถ จงฺกมํ อกาสึ
อารามรุกฺขานิ จ โรปยิสฺสํ
ปิยา จ เม สีลวนฺโต อเหสุํ
อนฺนญฺจ ปานญฺจ ปสนฺนจิตฺโต
สกฺกจฺจ ทานํ วิปุลํ อทาสึ
เตน เมตาทิโส วณฺโณ เป
วณฺโณ จ เม สพฺพทิสา ปภาสตีติ
มณิถูณวิมานํ ตติยํ
โสวณฺณมเย ปพฺพตสฺมึ วิมานํ สพฺพโต ปภํ
เหมชาลปฏิจฺฉนฺนํ กึกณิกชาลกปฺปิตํ
อฏฺฐํสา สุกตา ถมฺภา สพฺเพ เวฬุริยามยา
เอกเมกาย อํสิยา รตนา สตฺต นิมฺมิตา
เวฬุริยสุวณฺณสฺส ผลิการูปิยสฺส จ
มสารคลฺลมุตฺตาหิ โลหิตงฺคมณีหิ จ
จิตฺรา มโนรมา ภูมิ น ตตฺถุทฺธํสเต รโช
โคปาณเส คณาปีตา กูฏํ ธาเรนฺติ นิมฺมิตา
โสปาณานิ จ จตฺตาริ นิมฺมิตา จตุโร ทิสา



นานารตนคพฺเภหิ อาทิจฺโจว วิโรจติ
เวทิกา จตสฺโส ตตฺถ วิภตฺตา ภาคโส มิตา
ททฺทลฺลมานา อาเภนฺติ สมนฺตา จตุโร ทิสา
ตสฺมึ วิมาเน ปวเร เทวปุตฺตา มหปฺปภา
อติโรจสิ วณฺเณน อุทยนฺโตว ภาณุมา
ทานสฺส เต อิทํ ผลํ อโถ สีลสฺส วา ปน
อโถ อญฺชลิกมฺมสฺส ตํ เม อกฺขาหิ ปุจฺฉิโตติ
โส เทวปุตฺโต อตฺตมโน โมคฺคลฺลาเนน ปุจฺฉิโต
ปญฺหํ ปุฏฺโฐ วิยากาสิ ยสฺส กมฺมสฺสิทํ ผลํ
อหํ อนฺธกวินฺทสฺมึ พุทฺธสฺสาทิจฺจพนฺธุโน
วิหารํ สตฺถุโน กาเรสึ ปสนฺโน สเกหิ ปาณิหิ
ตตฺถ คนฺธญฺจ มาลญฺจ ปจฺจยญฺจ วิเลปนํ
วิหารํ สตฺถุโนทาสึ วิปฺปสนฺเนน เจตสา
เตน มยฺหํ อิทํ ลทฺธํ วสํ วตฺเตมิ นนฺทเน
นนฺทเน ปวเร รมฺเม นานาทิชคณายุเต
รมามิ นจฺจคีเตหิ อจฺฉราหิ ปุรกฺขิโตติ
สุวณฺณวิมานํ จตุตฺถํ
อุจฺจมิทํ มณิถูณํ วิมานํ
สมนฺตโต ทฺวาทส โยชนานิ



กูฏาคารา สตฺตสตา อุฬารา
เวฬุริยตฺถมฺภา รุจิรตฺถตา สุภา
ตตฺถจฺฉสิ ปิวสิ ขาทสิ จ
ทิพฺพา จ วีณา ปวทนฺติ วคฺคู
ทิพฺพา รสา กามคุเณตฺถ ปญฺจ
นาริโย จ นจฺจนฺติ สุวณฺณฉนฺนา
เกน เตตาทิโส วณฺโณ เป
วณฺโณ จ เต สพฺพทิสา ปภาสตีติ
โส เทวปุตฺโต อตฺตมโน โมคฺคลฺลาเนน ปุจฺฉิโต
เป ยสฺส กมฺมสฺสิทํ ผลํ
คิมฺหานํ ปจฺฉิเม มาเส ปตาปนฺเต ทิวงฺกเร
ปเรสํ ภตโก โปโส อมฺพารามํ อสิญฺจหํ
อถ เตนาคมา ภิกฺขุ สารีปุตฺโตติ วิสฺสุโต
กิลนฺตรูโป กาเยน อกิลนฺโตปิ เจตสา
ตญฺจ ทิสฺวาน อายนฺตํ อโวจ อมฺพสิญฺจโก
สาธุ ตํ ภนฺเต นฺหาเปยฺยํ ยํ มมสฺส สุขาวหํ
ตสฺส เม อนุกมฺปาย นิกฺขิปิ ปตฺตจีวรํ
นิสีทิ รุกฺขมูลสฺมึ ฉายาย เอกจีวโร
ตญฺจ อจฺเฉน วารินา ปสนฺนมานโส เถรํ
นฺหาปยึ รุกฺขมูลสฺมึ ฉายาย เอกจีวรํ


อมฺโพ จ สิตฺโต สมโณ นหาปิโต
มยา จ ปุญฺญํ ปสุตํ อนปฺปกํ
อิติ โส ปีติยา กายํ สพฺพํ ผรติ อตฺตโน
ตเทว เอตฺตกํ กมฺมํ อกาสึ ตาย ชาติยา
ปหาย มานุสํ เทหํ อุปปนฺโนมฺหิ นนฺทนํ
นนฺทเน ปวเร รมฺเม นานาทิชคณายุเต
รมามิ นจฺจคีเตหิ อจฺฉราหิ ปุรกฺขิโตติ
อมฺพวิมานํ ปญฺจมํ
ทิสฺวาน เทวํ ปฏิปุจฺฉิ ภิกฺขุ
อุจฺเจ วิมานมฺหิ จิรฏฺฐิติเก
อามุตฺตหตฺถาภรโณ ยสสฺสี
ทิพฺเพ วิมานมฺหิ ยถาปิ จนฺทิมา
ทิพฺพา จ วีณา ปวทนฺติ วคฺคู
อฏฺฐฏฺฐกา สิกฺขิตา สาธุรูปา
ทิพฺพา จ กญฺญา ติทสจรา อุฬารา
นจฺจนฺติ คายนฺติ ปโมทยนฺติ
เทวิทฺธิปตฺโตสิ มหานุภาโว
มนุสฺสภูโต กิมกาสิ ปุญฺญํ
เกนาสิ เอวญฺชลิตานุภาโว
วณฺโณ จ เต สพฺพทิสา ปภาสตีติ





โส เทวปุตฺโต อตฺตมโน โมคฺคลฺลาเนน ปุจฺฉิโต
เป ยสฺส กมฺมสฺสิทํ ผลํ
อหํ มนุสฺเสสุ มนุสฺสภูโต
สงฺคมฺม รกฺขิสฺสํ ปเรสํ เธนุโย
ตโต จ อาคา สมโณ มม สนฺติเก
คาโว จ มาเส อคมํสุ ขาทิตุํ
ทฺวยชฺชกิจฺจํ อุภยญฺจ การิสฺสํ
อิจฺเจวหํ ภนฺเต ตทา วิจินฺตยํ
ตโต จ สญฺญํ ปฏิลทฺธโยนิโส
อทาสิ ภนฺเตติ ขิปึ อนนฺตกํ
โส มาสเขตฺตํ ตุริโต อวาสรึ
ปุรายํ ภญฺชติ ยสฺสิทํ ธนํ
ตโต จ กโณฺห อุรโค มหาวิโส
อฑํสิ ปาเท ตุริตสฺส เม สโต
สฺวาหํ อฏฺโฏมฺหิ ทุกฺเขน ปีฬิโต
ภิกฺขุ จ ตํ มุญฺจิตฺวา อนนฺตกํ
อทาสิ กุมฺมาสํ มมานุกมฺปาย
ตโต จุโต กาลมกโตมฺหิ เทวตา





ตเทว กมฺมํ กุสลํ กตํ มยา
สุขญฺจ กมฺมํ อนุโภมิ อตฺตนา
ตยา หิ ภนฺเต อนุกมฺปิโต ภุสํ
กตญฺญุตาย อภิวาทยามิ ตํ
สเทวเก โลเก สมารเก จ
อญฺโญ มุนิ นตฺถิ ตยานุกมฺปโก
ตยา หิ ภนฺเต อนุกมฺปิโต ภุสํ
กตญฺญุตาย อภิวาทยามิ ตํ
อิมสฺมึ โลเก ปรสฺมึ วา ปน
อญฺโญ มุนิ นตฺถิ ตยานุกมฺปโก
ตยา หิ ภนฺเต อนุกมฺปิโต ภุสํ
กตญฺญุตาย อภิวาทยามิ ตนฺติ
โคปาลวิมานํ ฉฏฺฐํ
ปุณฺณมาเย ยถา จนฺโท นกฺขตฺตปริวาริโต
สมนฺตา อนุปริยาติ ตารกาธิปติ สสี
ตถูปมํ อิทํ พฺยมฺหํ ทิพฺพํ เทวปุรมฺหิ จ
อติโรจติ วณฺเณน อุทยนฺโตว รํสิมา
เวฬุริยสุวณฺณสฺส ผลิการูปิยสฺส จ
มสารคลฺลมุตฺตาหิ โลหิตงฺคมณีหิ จ
จิตฺรา มโนรมา ภูมิ เวฬุริยสฺส สนฺถตา



กูฏาคารา สุภา รมฺมา ปาสาโท เต สุมาปิโต
รมฺมา จ เต โปกฺขรณี ปุถุลา มจฺฉเสวิตา
อจฺโฉทกา วิปฺปสนฺนา โสวณฺณวาลุกสนฺถตา
นานาปทุมสญฺฉนฺนา ปุณฺฑรีกสโมคตา
สุรภิ สมฺปวายนฺติ มนุญฺญา มาลุเตริตา
ตสฺสา เต อุภโต ปสฺเส วนคุมฺพา สุมาปิตา
อุเปตา ปุปฺผรุกฺเขหิ ผลรุกฺเขหิ จูภยํ
โสวณฺณปาเท ปลฺลงฺเก มุทุเก โคณสนฺถเต
นิสินฺนํ เทวราชํว อุปติฏฺฐนฺติ อจฺฉรา
สพฺพาภรณสญฺฉนฺนา นานามาลาวิภูสิตา
รเมนฺติ ตํ มหิทฺธิกํ วสวตฺตีว โมทสิ
เภริสงฺขมุทิงฺคาหิ วีณาหิ ปณเวหิ จ
รมสิ รติสมฺปนฺโน นจฺจคีเตสุ วาทิเต
ทิพฺพา เต วิวิธา รูปา ทิพฺพา สทฺทา อโถ รสา
คนฺธา จ เต อธิปฺเปตา โผฏฺฐพฺพา จ มโนรมา
ตสฺมึ วิมาเน ปวเร เทวปุตฺตา มหปฺปภา
อภิโรจสิ วณฺเณน อุทยนฺโตว ภาณุมา
ทานสฺส เต อิทํ ผลํ อโถ สีลสฺส วา ปน
อโถ อญฺชลิกมฺมสฺส ตํ เม อกฺขาหิ ปุจฺฉิโตติ



โส เทวปุตฺโต อตฺตมโน โมคฺคลฺลาเนน ปุจฺฉิโต
เป ยสฺส กมฺมสฺสิทํ ผลํ
อหํ กปิลวตฺถุสฺมึ สากิยานํ ปุรุตฺตเม
สุทฺโธทนสฺส ปุตฺตสฺส กณฺฐโก สหโช อหุํ
ยทา โส อฑฺฒรตฺตายํ สมฺโพธาย อภินิกฺขมิ
โส มํ มุทูหิ ปาณีหิ ชาลิตมฺพนเขหิ จ
สฏฺฐึ อาโกฏยิตฺวาน วห สมฺมาติมพฺรวิ
อหํ โลกํ ตารยิสฺสํ ปตฺโต สมฺโพธิมุตฺตมํ
ตํ เม คิรํ สุณนฺตสฺส หาโส เม วิปุโล อหุ
อุทคฺคจิตฺโต สุมโน อภิสึสึ ตทา อหํ
อภิรูฬฺหญฺจ มํ ญตฺวา สากฺยปุตฺตํ มหายสํ
อุทคฺคจิตฺโต มุทิโต วาหิสฺสํ ปุริสุตฺตมํ
ปเรสํ วิชิตํ คนฺตฺวา อุคฺคตสฺมึ ทิวงฺกเร
มมํ ฉนฺนญฺจ โอหาย อนาเปกฺโข อปกฺกมิ
ตสฺส ตมฺพนเข ปาเท ชิวฺหาย ปริเลหิสํ
คจฺฉนฺตญฺจ มหาวีรํ รุทมาโน อุทิกฺขิสฺสํ
อทสฺสเนนหํ ตสฺส สากฺยปุตฺตสฺส สิรีมโต
อลตฺถํ ครุกาพาธํ ขิปฺปํ เม มรณํ อหุ
ตสฺเสว อานุภาเวน วิมานํ อาวสามิทํ



สพฺพกามคุณูเปตํ ทิพฺพํ เทวปุรมฺหิ จ
ยญฺจ เม อหุ วาหาโส สทฺทํ สุตฺวาน โพธิยา
เตเนว กุสลมูเลน ผุสิสฺสํ อาสวกฺขยํ
สเจ หิ ภนฺเต คจฺเฉยฺยาสิ สตฺถุ พุทฺธสฺส สนฺติเก
มมาปิ ตํ วจเนน สิรสา วชฺชาสิ วนฺทนํ
อหมฺปิ ทฏฺฐฐ คจฺฉิสฺสํ ชินํ อปฺปฏิปุคฺคลํ
ทุลฺลภํ ทสฺสนํ โหติ โลกนาถาน ตาทินนฺติ
โส จ กตญฺญู กตเวที สตฺถารํ อุปสงฺกมิ
สุตฺวา คิรํ จกฺขุมโต ธมฺมจกฺขุํ วิโสธยิ
วิโสธยิตฺวา ทิฏฺฐิคตํ วิจิกิจฺฉา วตานิ จ
วนฺทิตฺวา สตฺถุโน ปาเท ตตฺเถวนฺตรธายถาติ
กณฺฐกวิมานํ สตฺตมํ
อเนกวณฺณํ ทรโสกนาสนํ
วิมานมารุยฺห อเนกจิตฺตํ
ปริวาริโต อจฺฉรานํ คเณน
สุนิมฺมิโต ภูตปตีว โมทสิ
สมสฺสโม นตฺถิ กุโตปนุตฺตโร
ยเสน ปุญฺเญน จ อิทฺธิยา จ
สพฺเพ จ เทวา ติทสา คณา สเมจฺจ



ตํ ตํ นมสฺสนฺติ สสึว เทวา
อิมา จ เต อจฺฉราโย สมนฺตโต
นจฺจนฺติ คายนฺติ ปโมทยนฺติ
เทวิทฺธิปตฺโตสิ มหานุภาโว
มนุสฺสภูโต กิมกาสิ ปุญฺญํ
เกนาสิ เอวญฺชลิตานุภาโว
วณฺโณ จ เต สพฺพทิสา ปภาสตีติ
โส เทวปุตฺโต อตฺตมโน โมคฺคลฺลาเนน ปุจฺฉิโต
เป ยสฺส กมฺมสฺสิทํ ผลํ
โสหํปิ ภนฺเต อหุวาสิ ปุพฺเพ
สุเมธนามสฺส ชินสฺส สาวโก
ปุถุชฺชโน อนุโพโธหมสฺมิ
โส สตฺตวสฺสานิ ปพฺพชิสฺสหํ
โสหํ สุเมธสฺส ชินสฺส สตฺถุโน
ปรินิพฺพุตสฺโสโฆติณฺณสฺส ตาทิโน
รตนุจฺจยํ เหมชาเลน ฉนฺนํ
วนฺทิตฺวา ถูปสฺมึ มนํ ปสาทยึ
น มาสิ ทานํ น จ ปน มตฺถิ ทาตุํ
ปเร จ โข ตตฺถ สมาทเปสึ
ปูเชถ นํ ปูชเนยฺยสฺส ธาตุํ



เอวํ กิร สคฺคมิโต คมิสฺสถ
ตเทว กมฺมํ กุสลํ กตํ มยา
สุขญฺจ ทิพฺพํ อนุโภมิ อตฺตนา
โมทามหํ ติทสคณสฺส มชฺเฌ
น ตสฺส ปุญฺญสฺส ขยมฺหิ อชฺฌคาติ
อเนกวณฺณวิมานํ อฏฺฐมํ
อลงฺกโต มฏฺฐกุณฺฑลี
มาลาธารี หริจนฺทนุสฺสโท
พาหา ปคฺคยฺห กนฺทสิ
วนมชฺเฌ กึ ทุกฺขิโต ตุวนฺติ
โสวณฺณมโย ปภสฺสโร
อุปฺปนฺโน รถปญฺชโร มม
ตสฺส จกฺกยุคํ น วินฺทามิ
เตน ทุกฺเขน ชหิสฺสามิ ชีวิตนฺติ
โสวณฺณมยํ มณิมยํ
โลหิตงฺคมยํ อถ รูปิยมยํ
อาจิกฺข เม ตุวํ ภทฺทมาณว
จกฺกยุคํ ปฏิลาภยามิ เตติ




โส มาณโว ตสฺส ปาวทิ
จนฺทิมสุริยา อุภเยตฺถ ทิสฺสเร
โสวณฺณมโย รโถ มม
เตน จกฺกยุเคน โสภตีติ
พาโล โข ตฺวมสิ มาณว
โย ตฺวํ ปตฺถยสิ อปตฺถิยํ
มญฺญามิ ตุวํ มริสฺสสิ
น หิ ตุวํ ลจฺฉสิ จนฺทิมสุริเยติ
คมนาคมนํปิ ทิสฺสติ
วณฺณธาตุ อุภยตฺถ วีถิยา
เปโต ปน กาลกโต น ทิสฺสติ
โก นีธ กนฺทตํ พาลฺยตโรติ
สจฺจํ โข วเทสิ มาณว
อหเมว กนฺทตํ พาลฺยตโร
จนฺทํ วิย ทารโก รุทํ
เปตํ กาลกตาภิปตฺถยนฺติ
อาทิตฺตํ วต มํ สนฺตํ ฆตสิตฺตํว ปาวกํ
วารินา วิย โอสิญฺจํ สพฺพํ นิพฺพาปเย ทรํ




อพฺพูฬฺหํ วต เม สลฺลํ โสกํ หทยนิสฺสิตํ
โย เม โสกปเรตสฺส ปุตฺตโสกํ อปานุทิ
สฺวาหํ อพฺพูฬฺหสลฺโลสฺมิ สีตภูโตสฺมิ นิพฺพุโต
น โสจามิ น โรทามิ ตว สุตฺวาน มาณวาติ
เทวตา นุสิ คนฺธพฺโพ อาทู สกฺโก ปุรินฺทโท
โก วา ตฺวํ กสฺส วา ปุตฺโต กถํ ชาเนมุ ตํ มยนฺติ
ยญฺจ กนฺทสิ ยญฺจ โรทสิ
ปุตฺตํ อาฬาหเน สยํ ฑหิตฺวา
สฺวาหํ กุสลํ กริตฺวาน กมฺมํ
ติทสานํ สหพฺยตํ ปตฺโตติ
อปฺปํ วา พหุํ วา น อทฺทสามิ
ทานํ ททนฺตสฺส สเก อคาเร
อุโปสถกมฺมํ วา ตาทิสํ
เกน กมฺเมน คโตสิ เทวโลกนฺติ
อาพาธิโกหํ ทุกฺขิโต คิลาโน
อาตูรรูโปมฺหิ สก นิเวสเน
พุทฺธํ วิคตรชํ วิติณฺณกงฺขํ
อทฺทกฺขึ สุคตํ อโนมปญฺญํ
สฺวาหํ มุทิตมโน ปสนฺนจิตฺโต



อญฺชลึ อกรึ ตถาคตสฺส
ตาหํ กุสลํ กริตฺวาน กมฺมํ
ติทสานํ สหพฺยตํ ปตฺโตติ
อจฺฉริยํ วต อพฺภูตํ วต
อญฺชลีกมฺมสฺส อยมีทิโส วิปาโก
อหํปิ มุทิตมโน ปสนฺนจิตฺโต
อชฺเชว พุทฺธํ สรณํ วชามีติ
อชฺเชว พุทฺธํ สรณํ วชาหิ
ธมฺมญฺจ สงฺฆญฺจ ปสนฺนจิตฺโต
ตเถว สิกฺขาย ปทานิ ปญฺจ
อขณฺฑผุลฺลานิ สมาทิยสฺสุ
ปาณาติปาตา วิรมสฺสุ ขิปฺปํ
โลเก อทินฺนํ ปริวชฺชยสฺสุ
อมชฺชโป โน จ มุสา ภณาหิ
สเกน ทาเรน น โหหิ ตุฏฺโฐติ
อตฺถกาโมสิ เม ยกฺข หิตกาโมสิ เทวเต
กโรมิ ตุยฺหํ วจนํ ตฺวมสิ อาจริโย มม
อุเปมิ สรณํ พุทฺธํ ธมฺมญฺจาปิ อนุตฺตรํ
สงฺฆญฺจ นรเทวสฺส คจฺฉามิ สรณํ อหํ
ปาณาติปาตา วิรมามิ ขิปฺปํ



โลเก อทินฺนํ ปริวชฺชยามิ
อมชฺชโป โน จ มุสา ภณามิ
สเกน ทาเรน จ โหมิ ตุฏฺโฐติ
มฏฺฐกุณฺฑลิวิมานํ นวมํ
สุโณถ ยกฺขสฺส จ วาณิชาน จ
สมาคโม ยตฺถ ตทา อโหสิ
ยถา กถํ อิตรีตเรน จาปิ
สุภาสิตํ ตญฺจ สุณาถ สพฺเพ
โย โส อหุ ราชา ปายาสิ นาม
ภุมฺมานํ สหพฺยคโต ยสสฺสี
โส โมทมาโน ว สเก วิมาเน
อมานุโส มานุเส อชฺฌภาสีติ
สงฺเก อรญฺเญ อมนุสฺสฐาเน
กนฺตาเร อปฺโปทเก อปฺปภกฺเข
สุทุคฺคเม วนปถสฺส มชฺเฌ
วงฺกมฺภยา นฏฺฐมนา มนุสฺสา
นยิธ ผลา มูลมยา จ สนฺติ
อุปาทานํ นตฺถิ กุโตธ ภิกฺขา
อญฺญตฺร ปํสูหิ จ วาลุกาหิ จ



ตตฺตาหิ อุณฺหาหิ จ ทารุณาหิ
อุชฺชงฺคลํ ตตฺตมิทํ กปาลํ
อนายสํ ปรโลเกน ตุลฺยํ
ลุทฺทานมาวาสมิทํ ปุราณํ
ภูมิปฺปเทโส อภิลตฺตรูโป
อถ ตุเมฺห เกน นุ วณฺเณน
กิมาสมานา อิมํ ปเทสํ หิ
อนุปวิฏฺฐา สหสา สเมจฺจ
โลภา ภยา อถ วา สมฺปมูฬฺหาติ
มคเธสุ องฺเคสุ จ สตฺถวาหา
อาโรปิยมฺห ปณิยํ ปหูตํ
เต ยามเส สินฺธุโสวีรภูมึ
ธนตฺถิกา อุทยํ ปตฺถยานา
ทิวา ปิปาสํนธิวาสยนฺตา
โยคฺคานุกมฺปญฺจ สเมกฺขมานา
เอเตน เวเคน อายาม สพฺเพ
รตฺตึ มคฺคํ ปฏิปนฺนา วิกาเล
เต ทุปฺปยาตา อปรทฺธมคฺคา
อนฺธากุลา วิปฺปนฏฺฐา อรญฺเญ




สุทุคฺคเม วนปถสฺส มชฺเฌ
ทิสํ น ชานาม ปมูฬฺหจิตฺตา
อิทญฺจ ทิสฺวาน อทิฏฺฐปุพฺพํ
วิมานเสฏฺฐญฺจ ตุวญฺจ ยกฺข
ตตุตฺตรึ ชีวิตมาสึสนา
ทิสฺวา ปตีตา สุมนา อุทคฺคาติ
ปารํ สมุทฺทสฺส อิมญฺจ วนํ
เวตฺตํ ปรํ สกุปถญฺจ มคฺคํ
นทิโย ปน ปพฺพตานญฺจ ทุคฺคา
ปุถุ ทิสา คจฺฉถ โภคเหตุ
ปกฺขนฺทิยาน วิชิตํ ปเรสํ
เวรชฺชเก มานุเส เปกฺขมานา
ยํ โว สุตํ อถ วาปิ ทิฏฺฐํ
อจฺเฉรกํ ตํ โว สุโณม ตาตาติ
อิโตปิ อจฺเฉรตรํ กุมาร
น โน สุตํ วา อถ วาปิ ทิฏฺฐํ
อตีตมานุสฺสกเมว สพฺพํ
ทิสฺวาน ตปฺปาม อโนมวณฺณํ
เวหาสยํ โปกฺขรญฺโญ สวนฺติ



ปหูตมาลฺยา พหุปุณฺฑรีกา
ทุมา จ เต นิจฺจผลูปปนฺนา
อตีว คนฺธา สุรภี ปวายนฺติ
เวฬุริยตฺถมฺภา สตมุสฺสิตาเส
สิลปฺปวาฬสฺส จ อายตํสา
มสารคลฺลา สหโลหิตกา
ถมฺภา อิเม โชติรสามยาเส
สหสฺสตฺถมฺภํ อตุลานุภาวํ
เตสุปฺปริ สาธุมิทํ วิมานํ
รตนนฺตรํ กญฺจนเวทิมิสฺสํ
ตปนียปฏฺเฏหิ จ สาธุ ฉนฺนํ
ชมฺโพนทุตฺตมิทํ สุมฏฺโฐ
ปาสาทโสปาณผลูปปนฺโน
ทโฬฺห จ วคฺคู จ สุสงฺคโต จ
อตีว นิชฺฌานขโม มนุญฺโญ
รตนนฺตรสฺมึ พหุ อนฺนปานํ
ปริวาริโต อจฺฉราสงฺคเณนภ
มุรชอาลมฺพรตุริยสงฺฆุฏฺโฐ
อภิวนฺทิโตสิ ถูติวนฺทนาย



โส โมทสิ นาริคณปฺปโพธโน
วิมานปาสาทวเร มโนรเม
อจินฺติโย สพฺพคุณูปปนฺโน
ราชา ยถา เวสฺสวโณ นลินฺยา
เทโว นุ อาสิ อุท วาสิ ยกฺโข
อุทาหุ เทวินฺโท มนุสฺสภูโต
ปุจฺฉนฺติ ตํ วาณิชสตฺถวาหา
อาจิกฺข โก นาม ตุวํสิ ยกฺโขติ
เสริสฺสโก นาม อหมฺหิ ยกฺโข
กนฺตาริโย วนปถมฺหิ คุตฺโต
อิมํ ปเทสํ อภิปาลยามิ
วจนกโร เวสฺสวณสฺส รญฺโญติ
อธิจฺจลทฺธํ ปริณามชนฺเต
สยํ กตํ อุทาหุ เทเวหิ ทินฺนํ
ปุจฺฉนฺติ ตํ วาณิชสตฺถวาหา
กถํ ตยา ลทฺธมิทํ มนุญฺญํ
นาธิจฺจลทฺธํ น ปริณามชนฺเต
น สยํ กตํ น หิ เทเวหิ ทินฺนํ
สเกหิ กมฺเมหิ อปาปเกหิ



ปุญฺเญหิ เม ลทฺธมิทํ มนุญฺญํ
กึ เต วตํ กึ ปน พฺรหฺมจริยํ
กิสฺส สุจิณฺณสฺส อยํ วิปาโก
ปุจฺฉนฺติ ตํ วาณิชสตฺถวาหา
กถํ ตยา ลทฺธมิทํ วิมานํ
มม ปายาสีติ อหุ สมญฺญา
รชฺชํ ยทา การยึ โกสลานํ
นตฺถิ กุทิฏฺฐิ กทริโย ปาปธมฺโม
อุจฺเฉทวาที จ ตทา อโหสึ
สมโณ จ โข อาสิ กุมารกสฺสโป
พหุสฺสุโต จิตฺตกถี อุฬาโร
โส เม ตทา ธมฺมกถํ อกาสิ
ทิฏฺฐิวิสูกานิ วิโนทยิ เม
ตาหํ ตสฺส ธมฺมกถํ สุณิตฺวา
อุปาสกตฺตํ ปฏิเวทยิสฺสํ
ปาณาติปาตา วิรโต อโหสึ
โลเก อทินฺนํ ปริวชฺชยิสฺสํ
อมชฺชโป โน จ มุสา อภาณึ
สเกน ทาเรน จ โหมิ ตุฏฺโฐ


ตํ เม วตํ ตํ ปน พฺรหฺมจริยํ
ตสฺส สุจิณฺณสฺส อยํ วิปาโก
เตเหว กมฺเมหิ อปาปเกหิ
ปุญฺเญหิ เม ลทฺธมิทํ วิมานํ
สจฺจํ กิราหํสุ นรา สปญฺญา
อนญฺญถา วจนํ ปณฺฑิตานํ
ยหึ ยหึ คจฺฉติ ปุญฺญกมฺโม
ตหึ ตหึ โมทติ กามกามี
ยหึ ยหึ โสกปริทฺทโว จ
วโธ จ พนฺโธ จ ปริกฺกิเลโส
ตหึ ตหึ คจฺฉติ ปาปกมฺโม
น มุจฺจติ ทุคฺคติยา กทาจิ
สมฺมูฬฺหรูโป ว ชโน อโหสิ
อสฺมึ มุหุตฺเต กลลีกโต จ
ชนสฺสิมสฺส ตุยฺหญฺจ กุมาร
อปจฺจโย เกน นุ โข อโหสิ
อิเม สิริสปวนา ตาตา
ทิพฺพา คนฺธา สุรภี ปวนฺติ
เต สมฺปวายนฺติ อิทํ วิมานํ



ทิวา จ รตฺโต จ ตมํ นิหนฺตฺวา
อิเมสญฺจ โข วสฺสสตจฺจเยน
สิปาฏิกา ผลนฺติ เอกเมกา
มานุสฺสกํ วสฺสสตํ อตีตํ
ยทคฺเค กายมฺหิ อิธูปปนฺโน
ทิพฺพานหํ วสฺสสตานิ ปญฺจ
อสฺมึ วิมานมฺหิ ฐตฺวาน ตาตา
อายุกฺขยา ปุญฺญกฺขยา จวิสฺสํ
เตเนว โสเกน ปมุจฺฉิโตสฺมิ
กถํ นุ โสเจยฺย ตถาวิโธ โส
ลทฺธา วิมานํ อตุลํ จิรายํ
เย จาปิ โข อิตฺตรํ อุปปนฺโน
เย นูน โสเจยฺย ปริตฺตปุญฺญาติ
อนุจฺฉวึ โอวทิยญฺจ เม ตํ
ยํ มํ ตุเมฺห เปยฺยวาจํ วเทถ
ตุเมฺหว โข ตาต มยานุคุตฺตา
เยนิจฺฉกํ เตน ปเลถ โสตฺถินฺติ
คนฺตฺวา มยํ สินฺธุโสวีรภูมึ
ธนตฺถิกา อุทฺทยปตฺถยานา
ยถา ปโยคา ปริปุณฺณจาคา



กาหาม เสริสฺส มหํ อุฬารนฺติ
มา เหว เสริสฺส มหํ อกตฺถ
สพฺพญฺจ โว ภวิสฺสติ ยํ วเทถ
ปาปานิ กมฺมานิ วิวชฺชยาถ
ธมฺมานุโยคญฺจ อธิฏฺฐหาถาติ
อุปาสโก อตฺถิ อิมมฺหิ สงฺเฆ
พหุสฺสุโต สีลวตูปปนฺโน
สทฺโธ จ จาคี จ สุเปสโล จ
วิจกฺขโณ สนฺตุสิโต มุตีมา
สญฺชานมาโน น มุสา ภเณยฺย
ปรูปฆาตาย น เจตเยยฺย
เวภูติกํ ปิสุณํ โน กเรยฺย
สณฺหญฺจ วาจํ สขิลํ ภเณยฺย
สคารโว สปฺปติสฺโส วินีโต
อปาปโก อธิสีเล วิสุทฺโธ
โส มาตรํ ปิตรญฺจาปิ ชนฺตุ
ธมฺเมน โปเสติ อริยวุตฺติ
มญฺเญ โส มาตาปิตูนํ หิ การณา
โภคานิ ปริเยสติ น อตฺตเหตุ
มาตาปิตูนญฺจ โย อจฺจเยน


เนกฺขมฺมโปโณ จริสฺสติ พฺรหฺมจริยํ
อุชู อวงฺโก อสโฐ อมาโย
น เลสกปฺเปน จ โวหเรยฺย
โส ตาทิโส สุกตกมฺมการี
ธมฺเม ฐิโต กินฺติ ลเภถ ทุกฺขํ
ตํการณา ปาตุกโตมฺหิ อตฺตนา
ตสฺมา จ มํ ปสฺสถ วาณิชา เส
อญฺญตฺร เต น หิ ภสฺมิ ภเวถ
อทฺธากุลา วิปฺปนฏฺฐา อรญฺเญ
ตํ ขิปฺปมาเนน ลหุํ ปเรน
สุโข หเว สปฺปุริเสน สงฺคโมติ
กินฺนาม โส กิญฺจ กโรติ กมฺมํ
กึ นามเธยฺยํ กึ ปน ตสฺส โคตฺตํ
มยมฺปิ มํ ทฏฺฐุกามมฺห ยกฺข
ยสฺสานุกมฺปาย อิธาคโตสิ
ลาภา หิ ตสฺส ยสฺส ตุวํ ปิเหสีติ
โย กปฺปโก สมฺภวนามเธยฺโย
อุปาสโก โกจฺฉภณฺฑูปชีวี
ชานาถ นํ ตุมฺหากํ เปสิโย โส



มา จ โข นํ หีฬิตฺถ สุเปสโล โสติ
ชานามเส ยํ ตฺวํ วเทสิ ยกฺข
น โข ตํ ชานามเส เอทิโสติ
มยมฺปิ นํ ปูชยิสฺสาม ยกฺข
สุตฺวาน ตุยฺหํ วจนํ อุฬารนฺติ
เย เกจิมสฺมึ สพฺเพ มนุสฺสา
ทหรา มหนฺตา อถ วาปิ มชฺฌิมา
สพฺเพว เต อาลภนฺตุ วิมานํ
ปสฺสนฺตุ ปุญฺญานํ ผลํ กทริยาติ
เต ตตฺถ สพฺเพว อหํ ปุเรติ
ตํ กปฺปกํ ตตฺถ ปุรกฺขิตฺวา
สพฺเพว เต อาลภึสุ วิมานํ
มสกฺกสารํ วิย วาสวสฺส
เต ตตฺถ สพฺเพว อหํ ปุเรติ
อุปาสกตฺตํ ปฏิเทสยึสุ
ปาณาติปาตา วิรตา อเหสุํ
โลเก อทินฺนํ ปริวชฺชยึสุ
อมชฺชปา โน จ มุสา ภณึสุ
สเกน ทาเรน อเหสุํ ตุฏฺฐา



เต ตตฺถ สพฺเพว อหํ ปุเรติ
อุปาสกตฺตํ ปฏิเทสยิตฺวา
ปกฺกามิ สตฺถา อนุโมทมาโน
ยกฺขิทฺธิยา อนุมโต ปุนปฺปุนํ
คนฺตฺวาน เต สินฺธุโสวีรภูมึ
ธนตฺถิกา อุทฺทยํ ปตฺถยานา
ยถา ปโยคา ปริปุณฺณลาภา
ปจฺจาคมม ปาตลิปุตฺตมกฺขตํ
คนฺตฺวาน เต สํ ฆรํ โสตฺถิวนฺโต
ปุตฺเตหิ ทาเรหิ สมงฺคิภูตา
อานนฺทจิตฺตา สุมนา ปตีตา
อกํสุ เสริสฺส มหํ อุฬารํ
เสริสฺสกํ ปริเวณํ มาปยึสุ
เอตาทิสา สปฺปุริสาน เสวนา
มหิทฺธิยา ธมฺมคุณาน เสวนา
เอกสฺส อตฺถาย อุปาสกสฺส
สพฺเพว สตฺตา สุขิตา อเหสุนฺติ
เสริสฺสกวิมานํ ทสมํ
อุจฺจมิทํ มณิถูณํ วิมานํ
สมนฺตโต ทฺวาทส โยชนานิ


กูฏาคารา สตฺตสตา อุฬารา
เวฬุริยตฺถมฺภา รุจิรตฺถตา สุภา
ตตฺถจฺฉสิ ปิวสิ ขาทสิ จ
ทิพฺพา จ วีณา ปวทนฺติ วคฺคู
ทิพฺพา รสา กามคุเณตฺถ ปญฺจ
นาริโย จ นจฺจนฺติ สุวณฺณฉนฺนา
เกน เตตาทิโส วณฺโณ เกน เต อิธมิชฺฌติ
อุปฺปชฺชนฺติ จ เต โภคา เย เกจิ มนโส ปิยา
ปุจฺฉามิ ตํ เทว มหานุภาว
มนุสฺสภูโต กิมกาสิ ปุญฺญํ
เกนาสิ เอวญฺชลิตานุภาโว
วณฺโณ จ เต สพฺพทิสา ปภาสตีติ
โส เทวปุตฺโต อตฺตมโน โมคฺคลฺลาเนน ปุจฺฉิโต
ปญฺหํ ปุฏฺโฐ วิยากาสิ ยสฺส กมฺมสฺสิทํ ผลํ
ทุนฺนิกฺขิตฺตํ มาลํ สุนิกฺขิปิตฺวา
ปติฏฺฐเปตฺวา สุคตสฺส ถูเป
มหิทฺธิโก จมฺหิ มหานุภาโว
ทิพฺเพหิ กาเมหิ สมงฺคิภูโต
เตน เมตาทิโส วณฺโณ เตน เม อิธมิชฺฌติ
อุปฺปชฺชนฺติ จ เม โภคา เย เกจิ มนโส ปิยา


เตนมฺหิ เอวญฺชลิตานุภาโว
วณฺโณ จ เม สพฺพทิสา ปภาสตีติ
สุนิกฺขิตฺตวิมานํ เอกาทสมํ
อุทฺทานํ
เทฺว ทลิทฺทา เทฺว วิหารา ภฏโก โคปาลกณฺฐโก
อเนกวณฺณมฏฺฐกุณฺฑลี เสริสฺสโก สุนิกฺขิตฺตํ
ปุริสานํ สตฺตโม วคฺโคติ
ภาณวารํ จตุตฺถํ



สุตฺตนฺตปิฏเก ขุทฺทกนิกายสฺส
เปตวตฺถุ

นโม ตสฺส ภควโต อรหโต สมฺมาสมฺพุทฺธสฺส
เขตฺตูปมา อรหนฺโต ทายกา กสฺสกูปมา
พีชูปมํ เทยฺยธมฺมํ เอตฺโต นิพฺพตฺตเต ผลํ
เอตํ พีชํ กสิเขตฺตํ เปตานํ ทายกสฺส จ
ตํ เปตา ปริภุญฺชนฺติ ทาตา ปุญฺเญน วฑฺฒติ
อิเธว กุสลํ กตฺวา เปเต จ ปฏิปูชิย
สคฺคญฺจ กมติ ฐานํ กมฺมํ กตฺวาน ภทฺทกนฺติ
เขตฺตูปมาเปตวตฺถุ ปฐมํ
กาโย เต สพฺพโส วณฺโณ สพฺพา โอภาสเต ทิสา
มุขํ เต สูกรสฺเสว กึ กมฺมมกรา ปุเรติ
กาเยน สญฺญโต อาสึ วาจายาสึ อสญฺญโต
เตน เมตาทิโส วณฺโณ ยถา ปสฺสสิ นารท
ตนฺตฺยาหํ นารท พฺรูมิ สามํ ทิฏฺฐมิทนฺตยา



มากาสิ มุขสา ปาปํ มา โข สูกรมุโข อหูติ
สูกรเปตวตฺถุ ทุติยํ
ทิพฺพํ สุภํ ธาเรสิ วณฺณธาตุํ
เวหายสํ ติฏฺฐสิ อนฺตลิกฺเข
มุขญฺจ เต กิมิโย ปูติคนฺธํ
ขาทนฺติ กึ กมฺมมกาสิ ปุพฺเพติ
สมโณ อหํ ปาโป ทุกฺขวาโจ
ตปสฺสิรูโป มุขสา อสญฺญโต
ลทฺธา จ เม ตปสา วณฺณธาตุ
มุขญฺจ เม เปสุนิเยน ปูติ
ตยิทํ ตยา นารท สามํ ทิฏฺฐํ
อนุกมฺปกา เย กุสลา วเทยฺยุํ
มา เปสุนํ มา จ มุสา อภาณิ
ยกฺโข ตุวํ โหหิสิ กามกามีติ
ปูติมุขเปตฺวตฺถุ ตติยํ
ยงฺกิญฺจารมฺมณํ กตฺวา ทชฺชา ทานมมจฺฉรี
ปุพฺเพ เปเตว อารพฺภ อถ วา วตฺถุเทวตา
จตฺตาโร ว มหาราเช โลกปาเล ยสสฺสิโน
กุเวรํ ธตรฏฺฐญฺจ วิรูปกฺขํ วิรูฬฺหกํ




เต เจว ปูชิตา โหนฺติ ทายกา จ อนิปฺผลา
น หิ รุณฺณํ วา โสโก วา ยาวญฺญา ปริเทวนา
น ตํ เปตสฺส อตฺถาย เอวํ ติฏฺฐนฺติ ญาตโย
อยญฺจ โข ทกฺขิณา ทินฺนา สงฺฆมฺหิ สุปฺปติฏฺฐิตา
ทีฆรตฺตํ หิตายสฺส ฐานโส อุปกปฺปตีติ
ปิฏฺฐธีตลิกเปตวตฺถุ จตุตฺถํ
ติโรกุฑฺเฑสุ ติฏฺฐนฺติ สนฺธิสิงฺฆาฏเกสุ จ
ทฺวารพาหาสุ ติฏฺฐนฺติ อาคนฺตฺวาน สกํ ฆรํ
ปหูเต อนฺนปานมฺหิ ขชฺชโภชฺเช อุปฏฺฐิเต
น เตสํ โกจิ สรติ สตฺตานํ กมฺมปจฺจยา
เอวํ ททนฺติ ญาตีนํ เย โหนฺติ อนุกมฺปกา
สุจึ ปณีตํ กาเลน กปฺปิยํ ปานโภชนํ
อิทํ โว ญาตีนํ โหตุ สุขิตา โหนฺตุ ญาตโย
เต จ ตตฺถ สมาคนฺตฺวา ญาติเปตา สมาคตา
ปหูเต อนฺนปานมฺหิ สกฺกจฺจํ อนุโมทเร
จิรํ ชีวนฺตุ โน ญาตี เยสํ เหตุ ลภามเส
อมฺหากญฺจ กตา ปูชา ทายกา จ อนิปฺผลา
น หิ ตตฺถ กสิ อตฺถิ โครกฺเขตฺถ น วิชฺชติ
วณิชฺชา ตาทิสี นตฺถิ หิรญฺเญน กยากยํ



อิโต ทินฺเนน ยาเปนฺติ เปตา กาลกตา ตหึ
อุนฺนเม อุทกํ วุฏฺฐํ ยถา นินฺนํ ปวตฺตติ
เอวเมว อิโต ทินฺนํ เปตานํ อุปกปฺปติ
ยถา วาริวหา ปูรา ปริปูเรนฺติ สาครํ
เอวเมว อิโต ทินฺนํ เปตานํ อุปกปฺปติ
อทาสิ เม อกาสิ เม ญาติมิตฺตา สขา จ เม
เปตานํ ทกฺขิณํ ทชฺชา ปุพฺเพ กตมนุสฺสรํ
น หิ รุณฺณํ วา โสโก วา ยาวญฺญา ปริเทวนา
น ตํ เปตสฺส อตฺถาย เอวํ ติฏฺฐนฺติ ญาตโย
อยญฺจ โข ทกฺขิณา ทินฺนา สงฺฆมฺหิ สุปฺปติฏฺฐิตา
ทีฆรตฺตํ หิตายสฺส ฐานโส อุปกปฺปติ
โส ญาติธมฺโม จ อยํ นิทสฺสิโต
เปตาน ปูชา จ กตา อุฬารา
พลญฺจ ภิกฺขูนมนุปฺปทินฺนํ
ตุเมฺหหิ ปุญฺญํ ปสุตํ อนปฺปกนฺติ
ติโรกุฑฺฑเปตวตฺถุ ปญฺจมํ
นคฺคา ทุพฺพณฺณรูปาสิ ทุคฺคนฺธา ปูติ วายสิ
มกฺขิกาหิ ปริกิณฺณา กา นุ ตฺวํ อิธ ติฏฺฐสีติ
อหํ ภทนฺเต เปตีมฺหิ ทุคฺคตา ยมโลกิกา



ปาปกมฺมํ กริตฺวาน เปตโลกํ อิโต คตา
กาเลน ปญฺจ ปุตฺตานิ สายํ ปญฺจ ปุนาปเร
วิชายิตฺวาน ขาทามิ เตปิ น โหนฺติ เม อลํ
ปริฑยฺหติ ธูมายติ ขุทาย หทยํ มม
ปานียํ น ลเภ ปาตุํ ปสฺส มํ พฺยสนํ คตนฺติ
กินฺนุ กาเยน วาจาย มนสา ทุกฺกฏํ กตํ
กิสฺส กมฺมวิปาเกน ปุตฺตมํสานิ ขาทสีติ
สปตี เม คพฺภินี อาสิ ตสฺสา ปาปํ อเจตยึ
สาหํ ปทุฏฺฐมนสา อกรึ คพฺภปาตนํ
ตสฺสา เทฺวมาสิโก คพฺโภ โลหิตญฺเญว ปคฺฆริ
ตทสฺสา มาตา กุปิตา มยฺหํ ญาตี สมานยิ
สปถญฺจ มํ อกาเรสิ ปริภาสาปยิ จ มํ
สาหํ โฆรญฺจ สปถํ มุสาวาทํ อภาสิยํ
ปุตฺตมํสานิ ขาทามิ สเจตํ ปกตํ มยา
ตสฺส กมฺมวิปาเกน มุสาวาทสฺส จูภยํ
ปุตฺตมํสานิ ขาทามิ ปุพฺพโลหิตมกฺขิตาติ
ปญฺจปุตฺตขาทิกเปตวตฺถุ ฉฏฺฐํ
นคฺคา ทุพฺพณฺณรูปาสิ ทุคฺคนฺธา ปูติ วายติ




มกฺขิกาหิ ปริกิณฺณา กา นุ ตฺวํ อิธ ติฏฺฐสีติ
อหํ ภทนฺเต เปตีมฺหิ ทุคฺคตา ยมโลกิกา
ปาปกมฺมํ กริตฺวาน เปตโลกมิโต คตา
กาเลน สตฺต ปุตฺตานิ สายํ สตฺต ปุนาปเร
วิชายิตฺวาน ขาทามิ เตปิ น โหนฺติ เม อลํ
ปริฑยฺหติ ธูมายติ ขุทาย หทยํ มม
นิพฺพุตึ นาธิคจฺฉามิ อคฺคิทฑฺเฒว อาตเปติ
กินฺนุ กาเยน วาจาย มนสา ทุกฺกฏํ กตํ
กิสฺส กมฺมวิปาเกน ปุตฺตมํสานิ ขาทสีติ
อหุ มยฺหํ ทุเว ปุตฺตา อุโภ สมฺปตฺตโยพฺพนา
สาหํ ปุตฺตพลูเปตา สามิกํ อติมญฺญิสฺสํ
ตโต เม สามิโก กุทฺโธ สปติมญฺญมานยิ
สา จ คพฺภํ อลภิตฺถ ตสฺสา ปาปํ อเจตยึ
สาหํ ปทุฏฺฐมนสา อกรึ คพฺภปาตนํ
ตสฺสา เตมาสิโก คพฺโภ ปุพฺพโลหิตโก ปติ
ตทสฺสา มาตา กุปิตา มยฺหํ ญาตี สมานยิ
สปถญฺจ มํ อกาเรสิ ปริภาสาปยิ จ มํ
สาหํ โฆรญฺจ สปถํ มุสาวาทญฺจ ภาสิสฺสํ
ปุตฺตมํสานิ ขาทามิ สเจตํ ปกตํ มยา




ตสฺส กมฺมวิปาเกน มุสาวาทสฺส จูภยํ
ปุตฺตมํสานิ ขาทามิ ปุพฺพโลหิตมกฺขิตาติ
สตฺตปุตฺตขาทิกเปตวตฺถุ สตฺตมํ
กินฺนุ อุมฺมตฺตรูโปว ลายิตฺวา หริตํ ติณํ
ขาท ขาทาติ ลปสิ คตสตฺตํ ชรคฺควํ
น หิ อนฺเนน ปาเนน มโต โคโณ สมุฏฺฐเห
ตฺวํปิ พาโล จ ทุมฺเมโธ ยถา อญฺโญ จ ทุมฺมตีติ
อิเม ปาทา อิทํ สีสํ อยํ กาโย สวาลธิ
เนตฺตา ตเถว ติฏฺฐนฺติ อยํ โคโณ สมุฏฺฐเห
นยฺยกสฺส หตฺถปาทา กาโย สีสญฺจ ทิสฺสติ
รุทํ มตฺติกถูปสฺมึ นนุ ตฺวญฺเญว ทุมฺมตีติ
อาทิตฺตํ วต มํ สนฺตํ ฆตสิตฺตํว ปาวกํ
วารินา วิย โอสิญฺจํ สพฺพํ นิพฺพาปเย ทรํ
อพฺพูฬฺหํ วต เม สลฺลํ โสกํ หทยนิสฺสิตํ
โย เม โสกปเรตสฺส ปิตุโสกํ อปานุทิ
สฺวาหํ อพฺพูฬฺหสลฺโลสฺมึ สีติภูโตสฺมิ นิพฺพุโต
น โสจามิ น โรทามิ ตว สุตฺวาน มาณว
เอวํ กโรนฺติ สปฺปญฺญา เย โหนฺติ อนุกมฺปกา
นิวตฺตยนฺติ โสกมฺหา สุชาโต ปิตรํ ยถาติ
โคณเปตวตฺถุ อฏฺฐมํ




คูถญฺจ มุตฺตํ รุธิรญฺจ ปุพฺพํ
ปริภุญฺชติ กิสฺส อยํ วิปาโก
อยํ นุ กึ กมฺมมกาสิ นารี
ยา สพฺพทา โลหิตปุพฺพภกฺขา
นวานิ วตฺถานิ สุภานิ เจว
มุทูนิ สุทฺธานิ จ โลมสานิ
ทินฺนานิ มิสฺสา กิฏกา ภวนฺติ
อยํ นุ กึ กมฺมมกาสิ นารีติ
ภริยา มเมสา อหุ ภทนฺเต
อทายิกา มจฺฉรินี กทริยา
สา มํ ททนฺตํ สมณพฺราหฺมณานํ
อกฺโกสติ ปริภาสติ จ
คูถญฺจ มุตฺตํ รุธิรญฺจ ปุพฺพํ
ปริภุญฺช ตฺวํ อสุจึ สพฺพกาลํ
เอตํ เต ปรโลกสฺมึ โหตุ
วตฺถา จ เต กิฏกา ภวนฺตุ
เอตาทิสํ ทุจฺจริตํ จริตฺวา
อิธาคตา จิรรตฺตาย ขาทตีติ
มหาเปสการเปตวตฺถุ นวมํ



กา นุ อนฺโตวิมานสฺมึ ติฏฺฐนฺตี นูปนิกฺขมิ
อุปนิกฺขมสฺสุ ภทฺเท ปสฺสามิ ตํ มหิทฺธิกนฺติ
อฏฺฏิยามิ หรายามิ นคฺคา นิกฺขมิตุํ พหิ
เกเสหมฺหิ ปฏิจฺฉนฺนา ปุญฺญํ เม อปฺปกํ กตนฺติ
หนฺทุตฺตรียํ ทามิ เต อิมํ ทุสฺสํ นิวาสย
อิมํ ทุสฺสํ นิวาเสตฺวา พหิ นิกฺขม โสภเณ
อุปนิกฺขมสฺสุ ภทฺเท ปสฺสามิ ตํ มหิทฺธิกนฺติ
หตฺเถน หตฺเถ เต ทินฺนํ น มยฺหํ อุปกปฺปติ
เอเสตฺถุปาสโก สทฺโธ สมฺมา สมฺพุทฺธสาวโก
เอตํ อจฺฉาทยิตฺวาน มม ทกฺขิณมาทิส
ตถาหํ สุขิตา เหสฺสํ สพฺพกามสมิทฺธินีติ
ตญฺจ เต นหาปยิตฺวาน วิลิมฺปิตฺวาน วาณิชา
วตฺเถหจฺฉาทยิตฺวาน ตสฺสา ทกฺขิณมาทิสุํ
สมนนฺตรานุทิฏฺเฐ วิปาโก อุปปชฺชถ
โภชนจฺฉาทนปานียํ ทกฺขิณาย อิทํ ผลํ
ตโต สุทฺธา สุจิวสนา กาสิกุตฺตมธารินี
หสนฺตี วิมานา นิกฺขมิ ทกฺขิณาย อิทํ ผลนฺติ
สุจิตฺตรูปํ รุจิรํ วิมานํ เต จ ภาสติ
เทวเต ปุจฺฉิตาจิกฺข กิสฺส กมฺมสฺสิทํ ผลนฺติ




ภิกฺขุโน จรมานสฺส โทณินิมฺมุชฺชนี อหํ
อทาสึ อุชุภูตสฺส วิปฺปสนฺเนน เจตสา
ตสฺส กมฺมสฺส กุสลสฺส วิปากํ ทีฆมนฺตรํ
อนุโภมิ วิมานสฺมึ ตญฺจ ทานิ ปริตฺตกํ
อุทฺธํ จตูหิ มาเสหิ กาลกิริยา ภวิสฺสติ
เอกนฺตํ กฏุกํ โฆรํ นิรยูปปติสฺสหํ
จตุกฺกณฺณํ จตุทฺวารํ วิภตฺตํ ภาคโส มิตํ
อโยปาการปริยนฺตํ อยสา ปฏิกุชฺชิตํ
ตสฺส อโยมยา ภูมิ ชลิตา เตชสา ยุตฺตา
สมนฺตา โยชนสตํ ผริตฺวา ติฏฺฐติ สพฺพทา

ผลญฺจ ปาปกมฺมสฺส ตสฺมา โสจามิทํ ภูตนฺติ
ขลาติยเปตวตฺถุ ทสมํ
ปุรโต จ เสเตน ปเลติ หตฺถินา
มชฺเฌ ปน อสฺสตรีรเถน
ปจฺฉา จ กญฺญา สิวิกายํ นิยฺยาติ
โอภาสยนฺตี ทส สพฺพโต ทิสา
ตุเมฺห ปน มุคฺครหตฺถปาณิโน
รุทมฺมุขา ภินฺนปภินฺนคตฺตา





มนุสฺสภูตา กิมกตฺถ ปาปํ
เยนญฺญมญฺญสฺส ปิวาถ โลหิตํ อิติ
ปุรโต ว โย คจฺฉติ กุญฺชเรน
เสเตน นาเคน จตุกฺกเมน
อมฺหากํ ปุตฺโต อหุ โส ปเชฏฺฐโก
ทานานิ ทตฺวาน สุขึ ปโมทติ
โย โส มชฺเฌ อสฺสตรีรเถน
จตุพฺภิ ยุตฺเตน สุวคฺคิเตน
อมฺหากํ ปุตฺโต อหุ มชฺฌิโม โส
อมจฺฉรี ทานปติ วิโรจติ
ยา สา ปจฺฉา สิวิกาย นิยฺยาติ
นารี สปญฺญา มิคมนฺทโลจนา
อมฺหากํ ธีตา อหุ สา กนิฏฺฐา
ภาคฑฺฒภาเคน สุขี ปโมทติ
เอเต จ ทานานิ อทํสุ ปุพฺเพ
ปสนฺนจิตฺตา สมณพฺราหฺมณานํ
มยํ ปน มจฺฉริโน อหุมฺหา
ปริภาสกา สมณพฺราหฺมณานํ
เอเต จ ทตฺวา ปริจารยนฺติ




มยญฺจ สุสฺสาม นโฬว ทิตฺโตติ
กึ ตุมฺหากํ โภชนํ กึ สยนํ
กถญฺจ ยาเปถ สุปาปธมฺมิโน
ปหูตโภเคสุ อนปฺปเกสุ
สุขํ วิราคาย ทุกฺขชฺช ปตฺตา
อญฺญมญฺญํ วธิตฺวาน ปิวาม ปุพฺพโลหิตํ
พหุํ ปิตฺวา น ทาตา โหม นจฺฉาทิมฺหมฺหเส มยํ
อิจฺเจว มจฺจา ปริเทวยนฺติ
อทายิกา เปจฺจ ยมสฺส ฐายิโน
เย เต วิริจฺจา อธิคมฺม โภเค
น ภุญฺชเร นาปิ กโรนฺติ ปุญฺญํ
เต ขุปฺปิปาสุปคตา ปรตฺถ
ปจฺฉา จิรํ ฌายิเร ฑยฺหมานา
กมฺมานิ กตฺวาน ทุกฺขุทฺรยานิ
อนุโภนฺติ ทุกฺขํ กฏุกปฺผลานิ
อิตฺตรํ หิ ธนธญฺญํ อิตฺตรํ อิธ ชีวิตํ
อิตฺตรํ อิตฺตรโต ญตฺวา ทีปํ กยิราถ ปณฺฑิโต
เย เต เอวํ ปชานนฺติ นรา ธมฺมสฺส โกวิทา
เต ทาเน นปฺปมชฺชนฺติ สุตฺวา อรหตํ วโจติ
นาคเปตวตฺถุ เอกาทสมํ





อุรโคว ตจํ ชิณฺณํ หิตฺวา คจฺฉติ สนฺตนน
เอวํ สรีเร นิพฺโภเค เปเต กาลกเต สติ
ฑยฺหมาโน น ชานาติ ญาตีนํ ปริเทวิตํ
ตสฺมา เอตํ น โสจามิ คโต โส ตสฺส ยา คติ
อนพฺภิโต ตโต อาคา นานุญฺญาโต อิโต คโต
ยถาคโต ตถา คโต ตตฺถ กา ปริเทวนา
ฑยฺหมาโน น ชานาติ ญาตีนํ ปริเทวิตํ
ตสฺมา เอตํ น โรทามิ คโต โส ตสฺส ยา คติ
สเจ โรเท กิสา อสฺสํ ตตฺถ เม กึ ผลํ สิยา
ญาติมิตฺตสุหชฺชานํ ภิยฺโย โน อรตี สิยา
ฑยฺหมาโน น ชานาติ ญาตีนํ ปริเทวิตํ
ตสฺมา เอตํ น โรทามิ คโต โส ตสฺส ยา คติ
ยถาปิ ทารโก จนฺทํ คจฺฉนฺตํ อนุโรทติ
เอวํ สมฺปทเมเวตํ โย เปตํ อนุโสจติ
ฑยฺหมาโน น ชานาติ ญาตีนํ ปริเทวิตํ
ตสฺมา เอตํ น โรทามิ คโต โส ตสฺส ยา คติ
ยถาปิ พฺรเหฺม อุทกุมฺโภ ภินฺโน อปฺปฏิสนฺธิโย
เอวํ สมฺปทเมเวตํ โย เปตํ อนุโสจติ
ฑยฺหมาโน น ชานาติ ญาตีนํ ปริเทวิตํ



ตสฺมา เอตํ น โรทามิ คโต โส ตสฺส ยา คตีติ
อุรคเปตวตฺถุ ทฺวาทสมํ
อุทฺทานํ
เขตฺตูปมา วณฺณา ทุเว ธีตลีกํ ติโรกุฑฺฑํ
ปุตฺตขาทิกา โคณคูถํ ปาสาทํ นาโครค ทฺวาทสา
เต วตฺถูนิ วคฺเค ปฐเม อุทฺทานํ
อุรควคฺโค ปฐโม
นคฺคา ทุพฺพณฺณรูปาสิ กีสา ธมนิสณฺฐิตา
อุปฺผาสุฬิเก กีสิเก กา นุ ตฺวํ อิธ ติฏฺฐสีติ
อหํ ภทนฺเต เปตีมฺหิ ทุคฺคตา ยมโลกิกา
ปาปกมฺมํ กริตฺวาน เปตโลกมิโต คตาติ
กินฺนุ กาเยน วาจาย มนสา ทุกฺกฏํ กตํ
กิสฺส กมฺมวิปาเกน เปตโลกํ อิโต คตาติ
อนุกฺกมฺปกา มยฺหํ นาเหสุํ ภนฺเต
ปิตา มาตา จ อถ วาปิ ญาตกา
เย มํ นิโยเชยฺยุํ ททาหิ ทานํ
ปสนฺนจิตฺตา สมณพฺราหฺมณานํ
อิโต อหํ วสฺสสตานิ ปญฺจ
ยํ เอวรูปา วิจรามิ นคฺคา







ขุทาย ตณฺหาย จ ขชฺชมานา
ปาปสฺส กมฺมสฺส ผลํ มเมทํ
วนฺทามิ ตํ อยฺย ปสนฺนจิตฺตา
อนุกมฺป มํ วีร มหานุภาว
ทตฺวา จ เม อาทิส ยาหิ กิญฺจิ
โมเจหิ มํ ทุคฺคติยา ภทนฺเตติ
สาธูติ โส ตสฺสา ปฏิสุณิตฺวา สารีปุตฺโต อนุกมฺปโก
ภิกฺขูนํ อาโลปํ ทตฺวา ปาณิมตฺตญฺจ โจลกํ
ถาลกสฺส จ ปานียํ ตสฺสา ทกฺขิณมาทิสิ
สมนนฺตรา อนุทิฏฺเฐ วิปาโก อุปปชฺชถ
โภชนจฺฉาทนปานียํ ทกฺขิณาย อิทํ ผลํ
ตโต สุทฺธา สุจิวสนา กาสิกุตฺตมธารินี
วิจิตฺตวตฺถาภรณา สารีปุตฺตํ อุปสงฺกมิ
อภิกฺกนฺเตน วณฺเณน ยา ตฺวํ ติฏฺฐสิ เทวเต
โอภาเสนฺตี ทิสา สพฺพา โอสธี วิย ตารกา
เกน เตตาทิโส วณฺโณ เกน เต อิธมิชฺฌติ
อุปฺปชฺชนฺติ จ เต โภคา เย เกจิ มนโส ปิยา
ปุจฺฉามิ ตํ เทวิ มหานุภาเว
มนุสฺสภูตา กิมกาสิ ปุญฺญํ
เกนาปิ เอวํ ชลิตานุภาวา



วณฺโณ จ เต สพฺพทิสา ปภาสตีติ
อุปฺปณฺฑุกึ กิสํ ฉาตํ นคฺคสมุฏิตจฺฉวึ
มุนิ การุณิโก โลเก ตํ มํ อทกฺขิ ทุกฺขิตํ
ภิกฺขูนํ อาโลปํ ทตฺวา ปาณิมตฺตญฺจ โจลกํ
ถาลกสฺส จ ปานียํ มม ทกฺขิณมาทิสิ
อาโลปสฺส ผลํ ปสฺส ภตฺตํ วสฺสสตํ ทส
ภุญฺชามิ กามกามินี อเนกรสพฺยญฺชนํ
ปาณิมตฺตสฺส โจลสฺส วิปากํ ปสฺส ยาทิสํ
ยาวตา นนฺทราชสฺส วิชิตสฺมึ ปฏิจฺฉทา
ตโต พหุตรา ภนฺเต วตฺถานิจฺฉาทนานิ เม
โกเสยฺยกมฺพลียานิ โขมกปฺปาสิกานิ จ
วิปุลา จ มหคฺฆา จ เตปากาเสว ลมฺพเร
สาหํ ตํ ปริทหามิ ยํ ยํ หิ มนโส ปิยํ
ถาลกสฺส จ ปานียํ วิปากํ ปสฺส ยาทิสํ
คมฺภีรา จตุรสฺสา จ โปกฺขรญฺญา สุนิมฺมิตา
เสโตทกา สุปติตฺถา สีตา อปฺปฏิคนฺธิยา
ปทุมุปฺปลสญฺฉนฺนา วาริกิญฺชกฺขปูริตา
สาหํ รมามิ กีฬามิ โมทามิ อกุโตภยา
มุนึ การุณิกํ โลเก ภนฺเต วนฺทิตุมาคตาติ
สํสารโมจกเปตวตฺถุ ปฐมํ




นคฺคา ทุพฺพณฺณรูปาสิ กีสา ธมนิสณฺฐิตา
อุปฺผาสุฬิเก กีสิเก กา นุ ตฺวํ อิธ ติฏฺฐสีติ
อหนฺเต สกิยา มาตา ปุพฺเพ อญฺญาสุ ชาตีสุ
อุปฺปนฺนา ปิตฺติวิสยํ ขุปฺปิปาสา สมปฺปิตา
ฉฑฺฑิตํ ขิปิตํ เขฬํ สิงฺฆาณิกํ สิเลสุมํ
วสญฺจ ฑยฺหมานานํ วิชาตานญฺจ โลหิตํ
วณิตานญฺจ ยํ ฆานํ สีสจฺฉินฺนญฺจ โลหิตํ
ขุทาปเรตา ภุญฺชามิ อิตฺถีปุริสนิสฺสิตํ
ปุพฺพโลหิตํ ภกฺขามิ ปสูนํ มนุสฺสานญฺจ
อเลณา จ อนคารา จ นีลมญฺจปรายนา
เทหิ ปุตฺตก เม ทานํ ทตฺวา อุทฺทิสาหิ เม
อปฺเปว นาม มุญฺเจยฺยํ ปุพฺพโลหิตโภชนาติ
มาตุยา วจนํ สุตฺวา อุปติสฺโสนุกมฺปโก
อามนฺตยิ โมคฺคลฺลานํ อนุรุทฺธญฺจ กปฺปินํ
จตสฺโส กุฏิโย กตฺวา สงฺเฆ จตุทฺทิเส อทา
กุฏิโย อนฺนปานญฺจ มาตุ ทกฺขิณมาทิสิ
สมนนฺตรานุทิฏฺเฐ วิปาโก อุปปชฺชถ
โภชนํ ปานียํ วตฺถํ ทกฺขิณาย อิทํ ผลํ
ตโต สุทฺธา สุจิวสนา กาสิกุตฺตมธารินี
วิจิตฺตวตฺถาภรณา โกลิตํ อุปสงฺกมิ




อภิกฺกนฺเตน วณฺเณน ยา ตฺวํ ติฏฺฐสิ เทวเต
โอภาเสนฺตี ทิสา สพฺพา โอสธี วิย ตารกา
เกน เตตาทิโส วณฺโณ เกน เต อิธมิชฺฌติ
อุปฺปชฺชนฺติ จ เต โภคา เย เกจิ มนโส ปิยา
ปุจฺฉามิ ตํ เทวิ มหานุภาเว
มนุสฺสภูตา กิมกาสิ ปุญฺญํ
เกนาปิ เอวํ ชลิตานุภาวา
วณฺโณ จ เต สพฺพทิสา ปภาสตีติ
สารีปุตฺตสฺสาหํ มาตา ปุพฺเพ อญฺญาสุ ชาตีสุ
อุปฺปนฺนา ปิตฺติวิสยํ ขุปฺปิปาสา สมปฺปิตา
ฉฑฺฑิตํ ขิปิตํ เขฬํ สิงฺฆาณิกํ กิเลสุมํ
วสญฺจ ฑยฺหมานานํ วิชาตานญฺจ โลหิตํ
วณิตานญฺจ ยํ ฆานํ สีสจฺฉินฺนญฺจ โลหิตํ
ขุทาปเรตา ภุญฺชิสฺสํ อิตฺถีปุริสนิสฺสิตํ
ปุพฺพโลหิตํ ภกฺขิสฺสํ ปสูนํ มนุสฺสานญฺจ
อเลณา จ อนคารา จ นีลมญฺจปรายนา
สารีปุตฺตสฺส ทาเนน โมทามิ อกุโตภยา
มุนึ การุณิกํ โลเก ตํ ภนฺเต วนฺทิตุมาคตาติ
สารีปุตฺตตฺเถรสฺส มาตุเปติวตฺถุ ทุติยํ
นคฺคา ทุพฺพณฺณรูปาสิ กีสา ธมนิสณฺฐิตา



อุปฺผาสุฬิเก กีสิเก กา นุ ตฺวํ อิธ ติฏฺฐสีติ
สาหํ มตฺตา ตุวํ ติสฺสา สปตฺตี เต ปุเร อหุํ
ปาปกมฺมํ กริตฺวาน เปตโลกํ อิโต คตาติ
กินฺนุ กาเยน วาจาย มนสา ทุกฺกฏํ กตํ
กิสฺส กมฺมวิปาเกน เปตโลกํ อิโต คตาติ
จณฺฑี จ ผรุสา จาสึ อิสฺสุกี มจฺฉรี สฐา
ตาหํ ทุรุตฺตํ วตฺวาน เปตโลกํ อิโต คตาติ
สจฺจํ อหํปิ ชานามิ ยถา ตฺวํ จณฺฑิกา อหุ
อญฺญญฺจ โข ตํ ปุจฺฉามิ เกนาสิ ปํสุกุฏฺฐิตา
สีสํ นหาตา ตุวํ อาสิ สุจิวตฺถา อลงฺกตา
อหญฺจ โข อธิมตฺตํ สมลงฺกตรา ตยา
ตสฺสา เม เปกฺขมานาย สามิเกน สมนฺตยิ
ตโต เม อิสฺสา วิปุลา โกโธ เม สมชายถ
ตโต ปํสุํ คเหตฺวาน ปํสุนา ตํ วิกีริหํ
ตสฺส กมฺมวิปาเกน เตนมฺหิ ปํสุกุฏฺฐิตาติ
สจฺจํ อหํปิ ชานามิ ปํสุนา มํ ตฺวํ โอกิริ
อญฺญญฺจ โข ตํ ปุจฺฉามิ เกน ขชฺชาสิ กจฺฉุยาติ
เภสชฺชหารี อุภโย วนนฺตํ อคมิมฺหเส
ตฺวํ จ เภสชฺชมาหาริ อหญฺจ กปิกจฺฉุโน
ตสฺสา ตฺยาชานมานาย เสยฺยํ ตฺยาหํ สโมกิริ




ตสฺส กมฺมวิปาเกน เตน ขชฺชามิ กจฺฉุยาติ
สจฺจํ อหํปิ ชานามิ เสยฺยํ เม ตฺวํ สโมกิริ
อญฺญญฺจ โข ตํ ปุจฺฉามิ เกนาสิ นคฺคิยา ตุวนฺติ
สหายานํ สมโย อาสิ ญาตีนํ สมิตึ อหุ
ตวญฺจ อามนฺติตา อาสิ สสามี โน จ โข อหํ
ตสฺสา ตฺยาชานมานาย ทุสฺสํ ตฺยาหํ อปานุทึ
ตสฺส กมฺมวิปาเกน เตนมฺหิ นคฺคิยา อหนฺติ
สจฺจํ อหํปิ ชานามิ ทุสฺสํ เม ตฺวํ อปานุทิ
อญฺญญฺจ โข ตํ ปุจฺฉามิ เกนาสิ คูถคนฺธินีติ
ตว คนฺธญฺจ มาลญฺจ ปจฺจคฺฆญฺจ วิเลปนํ
คูถกูเป อธาเรสึ ตํ ปาปํ ปกตํ มยา
ตสฺส กมฺมวิปาเกน เตนมฺหิ คูถคนฺธินีติ
สจฺจํ อหํปิ ชานามิ ตํ ปาปํ ปกตํ ตยา
อญฺญญฺจ โข ตํ ปุจฺฉามิ เกนาสิ ทุคฺคตา ตุวนฺติ
อุภินฺนํ สมกํ อาสิ ยํ เคเห วิชฺชเต ธนํ
สนฺเตสุ เทยฺยธมฺเมสุ ทีปํ นากาสิมตฺตโน
ตสฺส กมฺมวิปาเกน เตนมฺหิ ทุคฺคตา อหนฺติ
ตเทว มํ ตฺวํ อวจ ปาปกมฺมํ นิเสวสิ
น หิ ปาเปหิ กมฺเมหิ สุลภา โหสิ สุคฺคตึ
วามโต มํ ตฺวํ ปจฺเจสิ อโถปิ มํ อุสฺสุยฺยติ



ปสฺส ปาปานํ กมฺมานํ วิปาโก โหติ ยาทิโส
เต ฆรทาสิโย อาสุํ ตาเนวาภรณานิเม
เต อญฺเญ ปริวาเรนฺติ น โภคา โหนฺติ สสฺสตา
อิทานิ ภูตสฺส ปิตา อาปณา เคหเมหิติ
อปฺเปว เต ทเท กิญฺจิ มา สุ ตาว อิโต คตา
นคฺคา ทุพฺพณฺณรูปามฺหิ กีสา ธมนิสณฺฐิตา
โกปีนํ เอตํ อิตฺถีนํ มา มํ ภูตปิตาทฺทส
หนฺท กึ ตฺยาหํ ทมฺมิ กึ วา จ เต กโรมหํ
เยน ตฺวํ สุขิตา อสฺส สพฺพกามสมิทฺธินี
จตฺตาโร ภิกฺขู สงฺฆโต จตฺตาโร ปน ปุคฺคลา
อฏฺฐ ภิกฺขู โภชยิตฺวา มม ทกฺขิณมาทิสิ
ตทาหํ สุขิตา เหสฺสํ สพฺพกามสมิทฺธินี
สาธูติ สา ปฏิสุตฺวา โภชยิตฺวา อฏฺฐ ภิกฺขโว
วตฺเถหิจฺฉาทยิตฺวาน ตสฺสา ทกฺขิณมาทิสิ
สมนนฺตรานุทิฏฺเฐ วิปาโก อุปปชฺชถ
โภชนจฺฉาทนปานียํ ทกฺขิณาย อิทํ ผลํ
ตโต สุทฺธา สุจิวสนา กาสิกุตฺตมธารินี
วิจิตฺตวตฺถาภรณา สปตฺตึ อุปสงฺกมิ
อภิกฺกนฺเตน วณฺเณน ยา ตฺวํ ติฏฺฐติ เทวเต




โอภาเสนฺตี ทิสา สพฺพา โอสธี วิย ตารกา
เกน เตตาทิโส วณฺโณ เกน เต อิธมิชฺฌติ
อุปฺปชฺชนฺติ จ เต โภคา เย เกจิ มนโส ปิยา
ปุจฺฉามิ ตํ เทวิ มหานุภาเว
มนุสฺสภูตา กิมกาสิ ปุญฺญํ
เกนาสิ เอวํ ชลิตานุภาวา
วณฺโณ จ เต สพฺพทิสา ปภาสตีติ
อหํ มตฺตา ตุวํ ติสฺสา สปตฺตี เต ปุเร อหุํ
ปาปกมฺมํ กริตฺวาน เปตโลกํ อิโต คตา
ตว ทาเนน ทินฺเนน โมทามิ อกุโตภยา
จิรํ ชีวาหิ ภคินิ สห สพฺเพหิ ญาติภิ
อโสกํ วิรชํ ฐานํ อาวาสํ วสวตฺตีนํ
อิธ ธมฺมํ จริตฺวาน ทานํ ทตฺวาน โสภเณ
วิเนยฺย มจฺเฉรมลํ สมูลํ
อนินฺทิตา สคฺคมุเปสิ ฐานนฺติ
มตฺตาเปติวตฺถุ ตติยํ
กาลี ทุพฺพณฺณรูปาสิ ผรุสา ภีรุทสฺสนา
ปิงฺคลาสิ กฬาราสิ น ตํ มญฺญามิ มานุสินฺติ
อหํ นนฺทา นนฺทเสน ภริยา เต ปุเร อหุํ
ปาปกมฺมํ กริตฺวาน เปตโลกํ อิโต คตาติ



กินฺนุ กาเยน วาจาย มนสา ทุกฺกฏํ กตํ
กิสฺส กมฺมวิปาเกน เปตโลกํ อิโต คตาติ
จณฺฑี จ ผรุสา จาสิ ตยิ จาสิ อคารวา
ตาหํ ทุรุตฺตํ วตฺวาน เปตโลกํ อิโต คตาติ
หนฺทุตฺตรียํ ททามิ เต อิมํ ทุสฺสํ นิวาสย
อิมํ ทุสฺสํ นิวาเสตฺวา เอหิ เนสฺสามิ ตํ ฆรํ
วตฺถญฺจ อนฺนปานญฺจ ลจฺฉสิ ตฺวํ ฆรํ คตา
ปุตฺเต จ เต ปสฺสิสฺสสิ สุณิสาเย จ ทกฺขสิ
หตฺเถน หตฺเถ เต ทินฺนํ น มยฺหํ อุปกปฺปติ
ภิกฺขู จ สีลสมฺปนฺเน วีตราเค พหุสฺสุเต
ตปฺเปหิ อนฺนปาเนน มมํ ทกฺขิณมาทิสิ
ตทาหํ สุขิตา เหสฺสํ สพฺพกามสมิทฺธินีติ
ตโต สาธูติ โส ปฏิสุณิตฺวา ทานํ วิปุลมากิริ
อนฺนปานํ ขาทนียํ วตฺถํ เสนาสนานิ จ
ฉตฺตํ คนฺธญฺจ มาลญฺจ วิวิธา จ อุปาหนา
ภิกฺขู จ สีลสมฺปนฺเน วีตราเค พหุสฺสุเต
ตปฺเปตฺวา อนฺนปาเนน ตสฺสา ทกฺขิณมาทิสิ
สมนนฺตรานุทิฏฺเฐ วิปาโก อุปปชฺชถ
โภชนจฺฉาทนปานียํ ทกฺขิณาย อิทํ ผลํ




ตโต สุทฺธา สุจิวสนา กาสิกุตฺตมธารินี
วิจิตฺตวตฺถาภรณา สามิกํ อุปสงฺกมิ
อภิกฺกนฺเตน วณฺเณน ยา ตฺวํ ติฏฺฐสิ เทวเต
โอภาเสนฺตี ทิสา สพฺพา โอสธี วิย ตารกา
เกน เตตาทิโส วณฺโณ เกน เต อิธมิชฺฌติ
อุปฺปชฺชนฺติ จ เต โภคา เย เกจิ มนโส ปิยา
ปุจฺฉามิ ตํ เทวิ มหานุภาเว
มนุสฺสภูตา กิมกาสิ ปุญฺญํ
เกนาสิ เอวํ ชลิตานุภาวา
วณฺโณ จ เต สพฺพทิสา ปภาสตีติ
อหํ นนฺทา นนฺทเสน ภริยา เต ปุเร อหุํ
ปาปกมฺมํ กริตฺวาน เปตโลกํ อิโต คตา
ตว ทินฺเนน ทาเนน โมทามิ อกุโตภยา
จิรํ ชีว คหปติ สห สพฺเพหิ ญาติภิ
อโสกํ วิรชํ ฐานํ อาวาสํ วสวตฺตีนํ
อิธ ธมฺมํ จริตฺวาน ทานํ ทตฺวา คหปติ
วิเนยฺย มจฺเฉรลมลํ สมูลํ
อนินฺทิโต สคฺคมุเปสิ ฐานนฺติ
นนฺทาเปตวตฺถุ จตุตฺถํ



อลงฺกโต มฏฺฐกุณฺฑลี
เป
วิมานวตฺถุสฺมึ สตฺตมสฺส สุนิกฺขิตฺตวคฺคสฺส นวมวตฺถุสฺมึ ทฏฺฐพฺพํ
มฏฺฐกุณฺฑลิเปตวตฺถุ ปญฺจมํ
อุฏฺเฐหิ กณฺห กึ เสสิ โก อตฺโถ สุปเนน เต
โย จ ตุยฺหํ สโก ภาตา หทยํ จกฺขุญฺจ ทกฺขิณํ
ตสฺส วาตา พลียนฺติ ฆโฏ ชปฺปติ เกสวาติ
ตสฺส ตํ วจนํ สุตฺวา โรหิเณยฺยสฺส เกสโว
ตรมานรูโป วุฏฺฐาสิ ภาตุ โสเกน อทฺธิโตติ
กึ นุ อุมฺมตฺตรูโปว เกวลํ ทฺวารกํ อิมํ
สโส สโสติ ลปสิ กีทิสํ สสมิจฺฉสิ
โสวณฺณมยํ มณิมยํ โลหมยํ อถ รูปิยมยํ
สงฺขสิลาปวาฬมยํ การยิสฺสามิ เต สสํ
สนฺติ อญฺเญปิ สสกา อรญฺญวนโคจรา
เตปิ เต อานยิสฺสามิ กีทิสํ สสมิจฺฉสีติ
นาหํ เม เต สเส อิจฺเฉ เย สสา ปฐวีนิสฺสิตา
จนฺทโต สสมิจฺฉามิ ตํ เม โอหร เกสวาติ
โส นูน มธุรํ ญาติ ชีวิตํ วิชหิสฺสสิ
อปตฺถยํ ปตฺถยสิ จนฺทโต สสมิจฺฉสีติ
เอวญฺเจ กณฺห ชานาสิ ยถญฺญมนุสสาสิ



กสฺมา ปุเร มตํ ปุตฺตํ อชฺชาปิ มนุโสจสิ
น ตํ ลพฺภา มนุสฺเสน อมนุสฺเสน วา ปน
ชาโต เม มามรี ปุตฺโต กุโต ลพฺภา อลพฺภิยํ
น มนฺตา มูลเภสชฺชา โอสเถหิ ธเนน วา
สกฺกา อานยิตุํ กณฺห ยํ เปตมนุโสจสิ
มหทฺธนา มหาโภคา รฏฺฐวนฺโตปิ ขตฺติยา
ปหูตธนธญฺญาเส เตปิ โน อชรามรา
ขตฺติยา พฺราหฺมณา เวสฺสา สุทฺทา จณฺฑาลปุกฺกุสา
เอเต จญฺเญ จ ชาติยา เตปิ โน อชรามรา
เย มนฺตํ ปริวตฺเตนฺติ ฉฬงฺคํ พฺรหฺมจินฺติตํ
เอเต จญฺเญ จ วิชฺชาย เตปิ โน อชรามรา
อิสโย วาปิ เย สนฺตา สญฺญตตฺตา ตปสฺสิโน
สรีรํ เตปิ กาเลน วิชหนฺติ ตปสฺสิโน
ภาวิตตฺตา อรหนฺโต กตกิจฺจา อนาสวา
นิกฺขิปนฺติ อิมํ เทหํ ปุญฺญปาปปริกฺขยาติ
อาทิตฺตํ วต มํ สนฺตํ ฆตสิตฺตํว ปาวกํ
วารินา วิย โอสิญฺจํ สพฺพํ นิพฺพาปเย ทรํ
อพฺพูฬฺหิ วต เม สลฺลํ โสกํ หทยนิสฺสิตํ
โย เม โสกปเรตสฺส ปุตฺตโสกํ อปานุทิ



สฺวาหํ อพฺพูฬฺหสลฺโลสฺมิ สีติภูโตสฺมิ นิพฺพุ
น โสจามิ น โรทามิ ตว สุตฺวาน ภาสิตํ
เอวํ กโรนฺติ สปฺปญฺญา เย โหนฺติ อนุกมฺปกา
นิวตฺตยนฺติ โสกมฺหา ฆโฏ เชฏฺฐํว ภาตรํ
ยสฺส เอตาทิสา โหนฺติ อมจฺจา ปริจาริกา
สุภาสิเตน อเนวนฺติ ฆโฏ เชฏฺฐํว ภาตรนฺติ
กณฺหเปตวตฺถุ ฉฏฺฐํ
นคฺโค ทุพฺพณฺณรูโปสิ กีโส ธมนิสณฺฐิโต
อุปฺผาสุลิโก กีสิโก โก นุ ตฺวํ อสิ มาริสาติ
อหํ ภทนฺเต เปโตมฺหิ ทุคฺคโต ยมโลกิโก
ปาปกมฺมํ กริตฺวาน เปตโลกํ อิโต คโตติ
กึ นุ กาเยน วาจาย มนสา ทุกฺกฏํ กตํ
กิสฺส กมฺมวิปาเกน เปตโลกํ อิโต คโตติ
นครํ อตฺถิ ทสนฺนานํ เอรกจฺฉนฺติ วิสฺสุตํ
ตตฺถ เสฏฺฐี ปุเร อาสึ ธนปาโลติ มํ วิทู
อสีติ สกฏวาหานํ หิรญฺญสฺส อโหสิ เม
ปหูตํ เม ชาตรูปํ มุตฺตาเวฬุริยา พหู
ตาว มหาธนสฺสาปิ น เม ทาตุํ ปิยํ อหุ




ปิทหิตฺวา ทฺวารํ ภุญฺชามิ มา มํ ยาจนกาทฺทสุํ
อสทฺโธ มจฺฉรี วาสึ กทริโย ปริภาสโก
ททนฺตานํ กโรนฺตานํ วารยิสฺสํ พหุชฺชนํ
วิปาโก นตฺถิ ทานสฺส สํยมสฺส กุโต ผลํ
โปกฺขรญฺโญทปานานิ อารามานิ จ โรปิเต
ปปาโย จ วินาเสสึ ทุคฺเค สงฺกมนานิ จ
สฺวาหํ อกตกลฺยาโณ กตปาโป ตโต จุโต
อุปฺปนฺโน ปิตฺติวิสยํ ขุปฺปิปาสสมปฺปิโต
ปญฺจปญฺญาสวสฺสานิ ตโต กาลกโต อหํ
นาภิชานามิ ภุตฺตํ วา ปีตํ วา ปน ปานิยํ
โย สํยโม โส วินาโส โย วินาโส โส สํยโม
เปตา หิ กิร ชานนฺติ โย สํยโม โส วินาโส
อหํ ปุเร สํยมิสฺสํ นาทาสึ พหุเก ธเน
สนฺเตสุ เทยฺยธมฺเมสุ ทีปํ นากาสิมตฺตโน
สฺวาหํ ปจฺฉานุตปฺปามิ อตฺตกมฺมผลูปโค
อุทฺธํ จตูหิ มาเสหิ กาลกิริยา ภวิสฺสติ
เอกนฺตํ กฏุกํ โฆรํ นิรยํ ปปติสฺสหํ
จตุกฺกณฺณํ จตุทฺวารํ วิภตฺตํ ภาคโส มิตํ
อโยปาการปริยนฺตํ อยสา ปฏิกุชฺชิตํ



ตสฺส อโยมยา ภูมิ ชลิตา เตชสา ยุตฺตา
สมนฺตา โยชนสตํ ผริตฺวา ติฏฺฐติ สพฺพทา
ตตฺถาหํ ทีฆมทฺธานํ ทุกฺขํ เวทิสฺส เวทนํ
ผลํ ปาปสฺส กมฺมสฺส ตสฺมา โสจามหํ ภุสํ
ตํ โว วทามิ ภทฺทํ โว ยาวนฺเตตฺถ สมาคตา
มา กตฺถ ปาปกํ กมฺมํ อาวึ วา ยทิ วา รโห
สเจ ตํ ปาปกํ กมฺมํ กริสฺสถ กโรถ วา
น โว ทุกฺขา ปมุตฺตตฺถิ อุปจฺฉาปิ ปลายิตํ
มตฺเตยฺยา โหถ เปตฺเตยฺยา กุเล เชฏฺฐาปจายิกา
สามญฺญา โหถ พฺรหฺมญฺญา เอวํ สคฺคํ คมิสฺสถาติ
น อนฺตลิกฺเข น สมุทฺทมชฺเฌ
น ปพฺพตานํ วิวรํ ปวิสฺส
น วิชฺชตี โส ชคติปฺปเทโส
ยตฺรฏฺฐิโต มุญฺเจยฺย ปาปกมฺมาติ
ธนปาลเปตวตฺถุ สตฺตมํ
นคฺโค กีโส ปพฺพชิโตสิ ภนฺเต
รตฺตึ กุหึ คจฺฉสิ กิสฺส เหตุ
อาจิกฺข เม ตํ อปิ สกฺกุเณมุ
สพฺเพน วิตฺตํ ปฏิปาทเย ตุวนฺติ




พาราณสินครํ ทูรฆุฏฺฐํ
ตตฺถาหํ คหปติ อฑฺฒโก อหุ ทินฺโน
อทาตา เคธิตมโน อามิสสฺมึ
ทุสฺสีเลฺยน ยมวิสยมฺหิ ปตฺโต
โส สูจิกาย กิลมิโต เตหิ เตเนว
ญาตีสุ ยามิ อามิสกิญฺจิเหตุ
อทานสีลา น จ สทฺทหนฺติ
ทานํ ผลํ โหติ ปรมฺหิ โลเก
ธีตา จ มยฺหํ ลปเต อภิกฺขณํ
ทสฺสามิ ทานํ ปิตุนฺนํ ปิตามหานํ
อุปฏฺฐิตํ ปริวิสยนฺติ พฺราหฺมณา
ยามิหํ อนฺธกาวินฺทํ ภุตฺตุํ
ตมโวจ ราชา ตวมนุภวิยาน ตมฺปิ
เอยฺยาสิ ขิปฺปํ อหมฺปิ กริสฺส ปูชํ
อาจิกฺข เม ตํ ยทิ อตฺถิ เหตุ
สทฺธายิตํ เหตุวโจ สุโณม
ตถาติ วตฺวา อคมาสิ ตตฺถ
ภุญฺชึสุ ภตฺตํ น ปทกฺขิณารหา




ปจฺฉา คมี ราชคหํ ปุนาปรํ
ปาตุรโหสิ ปุรโต ชนาธิปสฺส
ทิสฺวาน เปตํ ปุนเทว อาคตํ
ราชา อโวจ อหํปิ กึ ททามิ
อาจิกฺข เม ตํ ยทิ อตฺถิ เหตุ
เยน ตุวํ จิรตรํ ปีณิโต สิยา
พุทฺธญฺจ สงฺฆํ ปริวิสิยาน ราช
อนฺเนน ปาเนนปิ จีวเรน
ตํ ทกฺขิณํ อาทิส เม หิตาย
เอวํ อหํ จิรตรํ ปีณิโต สิยา
ตโต จ ราชา นิปติตฺวา ตาวเทว
ทานํ สหตฺถา อตุลญฺจ ทตฺวา
สงฺเฆ จ อาโรจยิ ปกตึ คตาคตสฺส
เปตสฺส ปทกฺขิณํ อาทิสิตฺถ
โส ปูชิโต อติวิย โสภมาโน
ปาตุรโหสิ ปุรโต ชนาธิปสฺส
ยกฺโขหมสฺมึ ปรมิทฺธิปตฺโต
น มยฺหํ อิทฺธิสมสทิสา มนุสฺสา
ปสฺสานุภาวํ อปริมิตํ มมยิทํ




ตยานุทิฏฺฐํ อตุลํ ททิตฺวา สงฺเฆ
สํตปฺปิโต สสตํ สทา พหูหิ
ยามิ อหํ สุขิโต มนุสฺสเทวาติ
จูฬเสฏฺฐีเปตวตฺถุ อฏฺฐมํ
ยสฺส อตฺถาย คจฺฉาม กมฺโพชํ ธนหารกา
อยํ กามทโท ยกฺโข อิมํ ยกฺขํ นิยามเส
อิมํ ยกฺขํ คเหตฺวาน สาธุเกน ปสยฺห วา
ยานํ อาโรปยิตฺวาน ขิปฺปํ คจฺฉาม ทฺวารกนฺติ
ยสฺส รุกฺขสฺส ฉายาย นิสีเทยฺย สเยยฺย วา
น ตสฺส สาขํ ภญฺเชยฺย มิตฺตทุพฺโภ หิ ปาปโกติ
ยสฺส รุกฺขสฺส ฉายาย นิสีเทยฺย สเยยฺย วา
ขนฺธมฺปิ ตสฺส ฉินฺเทยฺย อตฺโถ เจ ตาทิโส สิยาติ
ยสฺส รุกฺขสฺส ฉายาย นิสีเทยฺย สเยยฺย วา
น ตสฺส ปตฺตํ ภินฺเทยฺย มิตฺตทุพฺโภ หิ ปาปโกติ
ยสฺส รุกฺขสฺส ฉายาย นิสีเทยฺย สเยยฺย วา
สมูลํปิ ตํ อพฺพุยฺห อตฺโถเปตาทิโส สิยาติ
ยสฺเสกรตฺตึ หิ ฆเร วเสยฺย
ยตฺถนฺนปานํ ปุริโส ลเภถ
น ตสฺส ปาปํ มนสาปิ เจตเย



กตญฺญุตา สปฺปุริเสหิ วณฺณิตา
ยสฺเสกรตฺตึปิ ฆเร วเสยฺย
อนฺเนน ปาเนน อุปฏฺฐิโต สิยา
น ตสฺส ปาปํ มนสาปิ เจตเย
อทุพฺภปาณี ทหเต มิตฺตทุพฺภึ
โย ปุพฺเพ กตกลฺยาโณ ปจฺฉา ปาเปน หึสติ
อลฺลปาณิหโต โปโส น โส ภทฺรานิ ปสฺสตีติ
โย อปฺปทุฏฺฐสฺส นรสฺส ทุสฺสติ
สุทฺธสฺส โปสสฺส อนงฺคณสฺส
ตเมว พาลํ ปจฺเจติ ปาปํ
สุขุโม รโช ปติวาตํว ขิตฺโตติ
นาหํ เทเวน วา มนุสฺเสน วา
อิสฺสริเยน วาหํ สุปฺปสยฺโห
ยกฺโขหมสฺมิ ปรมิทฺธิปตฺโต
ทูรงฺคโม วณฺณพลูปปนฺโนติ
ปาณิ เต สพฺพโส วณฺโณ ปญฺจธาโร มธุสฺสโว
นานารสา ปคฺฆรนฺติ มญฺเญหนฺตํ ปุรินฺททํ
นมฺหิ เทโว น คนฺธพฺโพ นปิ สกฺโก ปุรินฺทโท
เปตํ องฺกุร ชานาหิ โรรุวมฺหา อิธาคตํ




กึสีโล กึสมาจาโร โรรุวมฺหิ ปุเร ตฺวํ
เกน เต พฺรหฺมจริเยน ปุญฺญํ ปาณิมฺหิ อิชฺฌติ
ตนฺตวาโย ปุเร อาสึ โรรุวสฺมึ ตทา อหํ
สุกิจฺฉวุตฺติ กปโณ น เม วิชฺชติ ทาตเว
นิเวสนญฺจ เม อาสิ อสยฺหสฺส อุปนฺติเก
สทฺธสฺส ทานปติโน กตปุญฺญสฺส ลชฺชิโน
ตตฺถ ยาจนกา ยนฺติ นานาโคตฺตา วณิพฺพกา
เต จ มํ ตตฺถ ปุจฺฉนฺติ อสยฺหสฺส นิเวสนํ
กตฺถ คจฺฉาม ภทฺทํ โว ตตฺถ ทานํ ปทียติ
เตสาหํ ปุฏฺโฐ อกฺขามิ อสยฺหสฺส นิเวสนํ
ปคฺคยฺห ทกฺขิณํ พาหุํ เอตฺถ คจฺฉถ ภทฺทํ โว
เอตฺถ ทานํ ปทียติ เตน ปาณิ กามทโท
เตน ปาณิ มธุสฺสโว เตน เม พฺรหฺมจริเยน
ปุญฺญํ ปาณิมฺหิ อิชฺฌติ
น กิร ตฺวํ อทา ทานํ สกปาณีหิ กสฺสจิ
ปรสฺส ทานํ อนุโมทมาโน ปาณึ ปคฺคยฺห ปาวทิ
เตน ปาณิ กามทโท เตน ปาณิ มธุสฺสโว
เตน เม พฺรหฺมจริเยน ปุญฺญํ ปาณิมฺหิ อิชฺฌติ





โย โส ทานมทา ภนฺเต ปสนฺโน สกปาณีหิ
โส หิตฺวา มานุสํ เทหํ กินฺนุ โส ทิสตํ คโต
นาหํ ชานามิ อสยฺหาสาหิโน
องฺคีรสสฺส คตึ อาคตึ วา
สุตํ จ เม เวสฺสวณสฺส สนฺติเก
สกฺกสฺส สหพฺยตํ คโต อสยฺโห
อลเมว กาตุํ กลฺยาณํ ทานํ ทาตุํ ยถารหํ
ปาณึ กามททํ ทิสฺวา โก ปุญฺญํ น กริสฺสติ
โส หิ นูน อิโต คนฺตฺวา อนุปฺปตฺวาน ทฺวารกํ
ทานํ ตํ ปฏฺฐาปยิสฺสามิ ยํ มมสฺส สุขาวหํ
ทสฺสามิ อนฺนปานญฺจ วตฺถเสนาสนานิ จ
ปปญฺจ อุทปานญฺจ ทุคฺเค สงฺกมนานิ จาติ
เกน เต องฺคุลี กุณฺฑา มุขญฺจ กุณฺฑลีกตํ
อกฺขีนิ จ ปคฺฆรนฺติ กึ ปาปํ ปกตํ ตยาติ
องฺคีรสสฺส คหปติโน สทฺธสฺส ฆรเมสิโน
ตสฺสาหํ ทานวิสฺสคฺเค ทาเน อธิกโต อหุ
ตตฺถ ยาจนเก ทิสฺวา อาคเต โภชนตฺถิเก
เอกมนฺตํ อปกฺกมฺม อกาสึ กุณฺฑลีมุขํ
เตน เม องฺคุลี กุณฺฑา มุขญฺจ กุณฺฑลีกตํ
อกฺขีนิ จ ปคฺฆรนฺติ ตํ ปาปํ ปกตํ มยาติ



ธมฺเมน เต กาปุริส มุขญฺจ กุณฺฑลีกตํ
อกฺขีนิ จ ปคฺฆรนฺติ ยํ ตฺวํ ปรสฺส ทานสฺส
อกาสิ กุณฺฑลีมุขนฺติ
กถํ หิ ทานํ ททมาโน กเรยฺย ปรปตฺติยํ
อนฺนปานํ ขาทนียํ วตฺถเสนาสนานิ จาติ
โส หิ นูน อิโต คนฺตฺวา อนุปฺปตฺวาน ทฺวารกํ
ทานํ ตํ ปฏฺฐาปยิสฺสามิ ยํ มมสฺส สุขาวหํ
ทสฺสามนฺนญฺจ ปานญฺจ วตฺถเสนาสนานิ จ
ปปญฺจ อุทปานญฺจ ทุคฺเค สงฺกมฺมนานิ จาติ
ตโต หิ โส นิวตฺติตฺวา อนุปฺปตฺวาน ทฺวารกํ
ทานํ ปฏฺฐยิ องฺกุโร ยนฺตํ อสฺส สุขาวหํ
อทา อนฺนญฺจ ปานญฺจ วตฺถเสนาสนานิ จ
ปปญฺจ อุทปานญฺจ วิปฺปสนฺเนน เจตสา
โก ฉาโต โก จ ตสิโต โก วตฺถํ ปริทหิสฺสติ
กสฺส สนฺตานิ โยคฺคานิ อิโต โยเชนฺตุ วาหนํ
โก ฉตฺติจฺฉติ คนฺธญฺจ โก มาลํ โก อุปาหนํ
อิติ สุ ตตฺถ โฆเสนฺติ กปฺปกา สูทมาคธา
สทา สายญฺจ ปาโต จ องฺกุรสฺส นิเวสเนติ
สุขํ สุปติ องฺกุโร อิติ ชานาติ มํ ชโน



ทุกฺขํ สุปามิ สินฺธุก ยํ น ปสฺสามิ ยาจเก
สุขํ สุปติ องฺกุโร อิติ ชานาติ มํ ชโน
ทุกฺขํ สินฺธุก สุปามิ อปฺปเก สุ วณิพฺพเกติ
สกฺโก เจ เต วรํ ทชฺชา ตาวตึสานมิสฺสโร
กิสฺส สพฺพสฺส โลกสฺส วรมาโน วรํ วเรติ
สกฺโก เจ เม วรํ ทชฺชา ตาวตึสานมิสฺสโร
กาลุฏฺฐิตสฺส เม สโต สุริยุคฺคมนํ ปติ
ทิพฺพา ภกฺขา ปาตุภเวยฺยุํ สีลวนฺโต จ ยาจกา
ททโต เม น ขีเยถ ทตฺวา นานุตปฺเปยฺยาหํ
ททํ จิตฺตํ ปสาเทยฺย เอวํ สกฺก วรํ วเรติ
น สพฺพวิตฺตานิ ปเร ปเวจฺเฉ
ทเทยฺย ทานญฺจ ธนญฺจ รกฺเข
ตสฺมา หิ ทานา ธนเมว เสยฺโย
อติปฺปทาเนน กุลา น โหนฺติ
อิทานมติทานญฺจ น ปสํสนฺติ ปณฺฑิตา
ตสฺมา หิ ทานา ธนเมว เสยฺโย
สเมน วตฺเตยฺย ส ธีรธมฺโมติ
อโห วตาเร อหเมว ทชฺชํ
สนฺโต หิ มํ สปฺปุริสา ภเชยฺยุํ



เมโฆว นินฺนานิ หิ ปูรยนฺโต
สนฺตปฺปเย สพฺพวณิพฺพกานํ
ยสฺส ยาจนเก ทิสฺวา มุขวณฺโณ ปสีทติ
ทตฺวา อตฺตมโน โหติ ตํ ฆรํ วสโต สุขํ
ยสฺส ยาจนเก ทิสฺวา มุขวณฺโณ ปสีทติ
ทตฺวา อตฺตมโน โหติ เอสา ยญฺญสฺส สมฺปทา
ปุพฺเพว ทานา สุมโน ททํ จิตฺตํ ปสาทเย
ทตฺวา อตฺตมโน โหติ เอสา ยญฺญสฺส สมฺปทาติ
สฏฺฐิวาหสหสฺสานิ องฺกุรสฺส นิเวสเน
โภชนํ ทียเต นิจฺจํ ปุญฺญเปกฺขสฺส ชนฺตุโน
ติสหสฺสานิ สูทานิ อามุตฺตมณิกุณฺฑลา
องฺกุรํ อุปชีวนฺติ ทาเน ยญฺญสฺส ปาวฏา
สฏฺฐิปุริสสหสฺสานิ อามุตฺตมณิกุณฺฑลา
องฺกุรสฺส มหาทาเน กฏฺฐํ ผาเลนฺติ มาณวา
โสฬสิตฺถิสหสฺสานิ สพฺพาลงฺการภูสิตา
องฺกุรสฺส มหาทาเน วิธา ปิณฺเฑนฺติ นาริโย
โสฬสิตฺถิสหสฺสานิ สพฺพาลงฺการภูสิตา
องฺกุรสฺส มหาทาเน ทพฺพิคฺคาหา อุปฏฺฐิตา




พหุํ พหูนํ ปาทาสิ จิรํ ปาทาสิ ขตฺติโย
สกฺกจฺจญฺจ สหตฺถา จ วิตฺตึ กตฺวา ปุนปฺปุนํ
พหุมาเส จ ปกฺเข จ อุตุสํวจฺฉรานิ จ
มหาทานํ ปวตฺเตสิ องฺกุโร ทีฆมนฺตรํ
เอวํ ทตฺวา ยชิตฺวา จ องฺกุโร ทีฆมนฺตรํ
โส หิตฺวา มานุสํ เทหํ ตาวตึสูปโค อหูติ
กฏจฺฉุภิกฺขํ ทตฺวาน อนุรุทฺธสฺส อินฺทโก
โส หิตฺวา มานุสํ เทหํ ตาวตึสูปโค อหุ
ทสหิ ฐาเนหิ องฺกุรํ อินฺทโก อติโรจติ
รูเป สทฺเท รเส คนฺเธ โผฏฺฐพฺเพ จ มโนรเม
อายุนา ยสสา เจว วณฺเณน จ สุเขน จ
อาธิปจฺเจน องฺกุรํ อินฺทโก อติโรจตีติ
มหาทานํ ตยา ทินฺนํ องฺกุร ทีฆนนฺตรํ
อวิทูเร นิสินฺโนสิ อาคจฺฉ มม สนฺติเกติ
ตาวตึเส ยทา พุทฺโธ สิลายํ ปณฺฑุกมฺพเล
ปาริฉตฺตกมูลมฺหิ วิหาสิ ปุริสุตฺตโม
ทสสุ โลกธาตูสุ สนฺนิปติตฺวาน เทวตา
ปยิรุปาสนฺติ สมฺพุทฺธํ วสนฺตํ นคมุทฺธนิ
น โกจิ เทโว วณฺเณน สมฺพุทฺธํ อติโรจติ
สพฺเพ เทเว อติกฺกมฺม สมฺพุทฺโธว วิโรจติ



โยชนานิ ทส เจว องฺกุโรยํ ตทา อหุ
อวิทูเรว พุทฺธสฺส อินฺทโก อติโรจติ
โอโลเกตฺวาน สมฺพุทฺโธ องฺกุรญฺจาปิ อินฺทกํ
ทกฺขิเณยฺยํ สมฺภาเวนฺโต อิทํ วจนมพฺรูวิ
มหาทานํ ตยา ทินฺนํ องฺกุร ทีฆมนฺตรํ
อติทูเร นิสินฺโนสิ อาคจฺฉ มม สนฺติกํ อิติ
โจทิโต ภาวิตตฺเตน องฺกุโร อิทมพฺรูวิ
กึ มยฺหํ เตน ทาเนน ทกฺขิเณยฺเยน สุญฺญตํ
อยํ โส อินฺทโก ยกฺโข ทชฺชา ทานํ ปริตฺตกํ
อติโรจติ อเมฺหหิ จนฺโท ตารคเณ ยถา อิติ
อุชฺชงฺคเล ยถา เขตฺเต พีชํ พหหปิ โรปิตํ
น ผลํ วิปุลํ โหติ นปิ โตเสติ กสฺสกํ
ตเถว ทานํ พหุกํ ทุสฺสีเลสุ ปติฏฺฐิตํ
น ผลํ วิปุลํ โหติ นปิ โตเสติ ทายกํ
ยถาปิ ภทฺทเก เขตฺเต พีชํ อปฺปมฺปิ โรปิตํ
สมฺมาธารํ ปเวจฺฉนฺเต ผลํ โตเสติ กสฺสกํ
ตเถว สีลวนฺเตสุ คุณวนฺเตสุ ตาทิสุ
อปฺปกํปิ กตํ การํ ปุญฺญํ โหติ มหปฺผลนฺติ
วิเจยฺย ทานํ ทาตพฺพํ ยตฺถ ทินฺนํ มหปฺผลํ




วิเจยฺย ทานํ ทตฺวาน สคฺคํ คจฺฉนฺติ ทายกา
วิเจยฺย ทานํ สุคตปฺปสฏฺฐํ
เย ทกฺขิเณยฺยา อิธ ชีวโลเก
เอเตสุ ทินฺนานิ มหปฺผลานิ
พีชานิ วุตฺตานิ ยถา สุเขตฺเตติ
องฺกุรเปตวตฺถุ นวมํ
ทิวาวิหารคตํ ภิกฺขุํ คงฺคาตีเร นิสินฺนกํ
ตํ เปตี อุปสงฺกมฺม ทุพฺพณฺณา ภีรุทสฺสนา
เกสา จสฺสา อติทีฆา ยาว ภุมฺมาวลมฺพเร
เกเสหิ สา ปฏิจฺฉนฺนา สมณํ เอตมพฺรูวีติ
ปญฺจปณฺณาสวสฺสานิ ยโต กาลกตา อหํ
นาภิชานามิ ภุตฺตํ วา ปีตํ วา ปน ปานียํ
เทหิ ตฺวํ ปานียํ ภนฺเต ตสิตา ปานียาย เมติ
อยํ สีโตทกา คงฺคา หิมวนฺตโต สนฺทติ
ปิว เอตฺโต คเหตฺวาน กึ มํ ยาจสิ ปานียํ อิติ
สจาหํ ภนฺเต คงฺคาย สยํ คณฺหามิ ปานียํ
โลหิตํ เม ปริวตฺตติ ตสฺมา ยาจามิ ปานียํ อิติ
กินฺนุ กาเยน วาจาย มนสา ทุกฺกฏํ กตํ
กิสฺส กมฺมวิปาเกน คงฺคา เต โหติ โลหิตํ อิติ
ปุตฺโต เม อุตฺตโร นาม สทฺโธ อาสิ อุปาสโก


โส จ มยฺหํ อกามาย สมณานํ ปเวจฺฉติ
จีวรํ ปิณฺฑปาตญฺจ ปจฺจยํ สยนาสนํ
ตมหํ ปริภาสามิ มจฺเฉเรน อุปทฺทุตา
ยนฺตํ มยฺหํ อกามาย สมณานํ ปเวจฺฉสิ
จีวรํ ปิณฺฑปาตญฺจ ปจฺจยํ สยนาสนํ
เอตนฺเต ปรโลกสฺมึ โลหิตํ โหตุ อุตฺตร
ตสฺส กมฺมวิปาเกน คงฺคา เม โหติ โลหิตนฺติ
อุตฺตรมาตุเปติวตฺถุ ทสมํ
อหํ ปุเร ปพฺพชิตสฺส ภิกฺขุโน
สุตฺตํ อทาสิ อุปคมฺม ยาจิตา ตสฺส
วิปาโก วิปุลํ ผลูปลพฺภติ
พหู จ เม อุปฺปชฺชเร วตฺถโกฏิโย
ปุปฺผาภิกิณฺณํ รมิตํ วิมานํ
อเนกจิตฺตํ นรนาริเสวิตํ
สาหํ ภุญฺชามิ จ ปารุปามิ จ
ปหูตวิตฺตา น จ ตาว ขียติ
ตสฺเสว กมฺมสฺส วิปากมนฺวฺยา
สุขญฺจ สาตญฺจ อิธูปลพฺภติ
สาหํ คนฺตฺวา ปุนเทว มานุสํ



กาหามิ ปุญฺญานิ นยยฺยปุตฺต มนฺติ
สตฺต ตุวํ วสฺสสตา อิธาคตา
ชิณฺณา จ วุฑฺฒา จ ตหึ ภวิสฺสสิ
สพฺเพว เต กาลกตา จ ญาตกา
ตฺวํ ตตฺถ คนฺตฺวาน อิโต กริสฺสสีติ
สตฺเตว วสฺสานิ อิธาคตาย เม
ทิพฺพญฺจ สุขญฺจ สมปฺปิตาย
สาหํ คนฺตฺวา ปุนเรว มานุสํ
กาหามิ ปุญฺญานิ นยยฺยปุตฺต มนฺติ
โส ตํ คเหตฺวาน ปสยฺห พาหายํ
ปจฺจานยิตฺวาน ปุนเรว เถรึ สุทุพฺพลํ
วชฺเชสิ อญฺญํปิ ชนํ อิธาคตํ
กโรถ ปุญฺญานิ สุขูปลพฺภตีติ
ทิฏฺฐา มยา อกเตน สาธุนา
เปตา วิหญฺญนฺติ ตเถว มานุสา
กมฺมญฺจ กตฺวา สุขเวทนียํ
เทวา มนุสฺสา จ สุเข ฐิตา ปชาติ
สุตฺตเปตวตฺถุ เอกาทสมํ



โสวณฺณโสปาณผลกา โสวณฺณวาลุกสนฺถตา
ตตฺถ โสคนฺธิยา วคฺคู สุจิคนฺธา มโนรมา
นานารุกฺเขหิ สญฺฉนฺนา นานาคนฺธสเมริตา
นานาปทุมสญฺฉนฺนา ปุณฺฑรีกสโมหตา
สุรภี สมฺปวายนฺติ มนุญฺญา มาลุเตริตา
หํสโกญฺจาภิรุทา จ จกฺกวากาภิกุชิตา
นานาทิชคณากิณฺณา นานาสรคณายุตา
นานาผลธรา รุกฺขา นานามาลธรา วนา
น มนุสฺเสสุ อีทิสํ นครํ ยาทิสํ อิทํ
ปาสาทา จ พหุกา ตุยฺหํ โสวณฺณรูปิยมยา
ททฺทลฺลมานา อาเภนฺติ สมนฺตา จตุโร ทิสา
ปญฺจ ทาสีสตา ตุยฺหํ ยา เตมา ปริจาริกา
ตา กมฺพุกายูรธรา กญฺจนาเจลภูสิตา
ปลฺลงฺกา พหุกา ตุยฺหํ โสวณฺณรูปิยมยา
กทลีมิคสญฺฉนฺนา สชฺชา โคณกสนฺถตา
ยตฺถ ตุวํ วาสุปคตา สพฺพกามสมิทฺธินี
สมฺปตฺตาย อฑฺฒรตฺตาย ตโต อุฏฺฐาย คจฺฉสิ
อุยฺยานภูมึ คนฺตฺวาน โปกฺขรญฺญา สมนฺตโต





ตสฺสา ตีเร ตุวํฐาสิ หริเต สทฺทเล สุเภ
ตโต เต กณฺณมุณฺโฑ จ สุนโข องฺคมงฺคานิ ขาทติ
ยทา จ ขายิตา อาสิ อฏฺฐิสงฺขลิกา กตา
โอคาหสิ โปกฺขรณึ โหติ กาโย ยถา ปุเร
ตโต ตฺวํ องฺคปจฺจงฺคี สุจารู ปิยทสฺสนา
วตฺเถน ปารุปิตฺวาน อายาสิ มม สนฺติกํ
กินฺนุ กาเยน วาจาย มนสา ทุกฺกฏํ กตํ
กิสฺส กมฺมวิปาเกน กณฺณมุณฺโฑ จ สุนโข
องฺคมงฺคานิ ขาทตีติ
กิมฺพิลายํ คหปติ สทฺโธ อาสิ อุปาสโก
ตสฺสาหํ ภริยา อาสิ ทุสฺสีลา อติจารินี
เอวมาติจรมานาย สามิโก เอตทพฺรูวิ
เนตํ ฉนฺนํ ปฏิรูปํ ยํ ตฺวํ อติจราสิ มํ
สาหํ โฆรญฺจ สปถํ มุสาวาทํ อภาสิสฺสํ
นาหนฺตํ อติจรามิ กาเยน อุท เจตสา
สจาหนฺตํ อติจรามิ กาเยน อุท เจตสา
อยํ กณฺณมุณฺโฑ สุนโข องฺคมงฺคานิ ขาทตุ
ตสฺส กมฺมสฺส วิปากํ มุสาวาทสฺส จูภยํ
สตฺตวสฺสสตานิ จ อนุภตํ ยโตปิ เม




กณฺณมุณฺโฑ จ สุนโข องฺคมงฺคานิ ขาทตีติ
ตฺวญฺจ เทว พหูปกาโร อตฺถาย เม อิธาคโต
สุมุตฺตาหํ กณฺณมุณฺฑสฺส อโสกา อกุโตภยา
นาหํ เทว นมสฺสามิ ยาจามิ อญฺชลีกตา
ภุญฺช อมานุเส กาเม รม เทว มยา สหาติ
ภุตฺตา อมานุสา กามา รมิโตมฺหิ ตยา สห
ตาหํ สุภเค ยาจามิ ขิปฺปํ ปฏินยาหิ มนฺติ
กณฺณมุณฺฑเปตวตฺถุ ทฺวาทสมํ
อหุ ราชา พฺรหฺมทตฺโต ปญฺจาลานํ รเถสโภ
อโหรตฺตานมจฺจยา ราชา กาลมกฺรุพฺพถ
ตสฺส อาฬาหนํ คนฺตฺวา ภริยา กนฺทติ อุพฺพรี
พฺรหฺมทตฺตํ อปสฺสนฺตี พฺรหฺมทตฺตาติ กนฺทติ
อิสิ จ ตตฺถ อาคจฺฉิ สมฺปนฺนจรณมุนิ
โส จ ตตฺถ อปุจฺฉิตฺถ เย ตตฺถ สุ สมาคตา
กสฺส จิทํ อาฬาหนํ นานาคนฺธสเมริตํ
กสฺสายํ กนฺทติ ภริยา อิโต ทูรคตํ ปตึ
พฺรหฺมทตฺตํ อปสฺสนฺตี พฺรหฺมทตฺตาติ กนฺทติ
เต จ ตตฺถ วิยากํสุ เย ตตฺถ สุ สมาคตา
พฺรหฺมทตฺตสฺส ภทนฺเต พฺรหฺมทตฺตสฺส มาริส



ตสฺส อิทํ อาฬาหนํ นานาคนฺธสเมริตํ
ตสฺสายํ กนฺทติ ภริยา อิโต ทูรคตํ ปตึ
พฺรหฺมทตฺตํ อปสฺสนฺตี พฺรหฺมทตฺตาติ กนฺทตีติ
ฉฬาสีติสหสฺสานิ พฺรหฺมทตฺตสฺส นามกา
อิมสฺมึ อาฬาหเน ทฑฺฒา เตสํ กํ อนุโสจสีติ
โย ราชา จูฬนีปุตฺโต ปญฺจาลานํ รเถสโภ
ตํ ภนฺเต อนุโสจามิ ภตฺตารํ สพฺพกามทนฺติ
สพฺเพวเหสุํ ราชาโน พฺรหฺมทตฺตสฺส นามกา
สพฺเพว จูฬนีปุตฺตา ปญฺจาลานํ รเถสภา
สพฺเพสํ อนุปุพฺเพน มเหสิตฺตํ อการยิ
กสฺมา ปุริมเก หิตฺวา ปจฺฉิมํ อนุโสจสีติ
อาตุเม อิตฺถิภูตาย ทีฆรตฺตาย มาริส
ยสฺสา เม อิตฺถิภูตาย สํสาเร พหุ ภาสสีติ
อหุ อิตฺถี อหุ ปุริโส ปสุโยนึปิ อาคมา
เอวเมตํ อตีตานํ ปริยนฺโต น ทิสฺสตีติ
อาทิตฺตํ วต มํ สนฺตํ ฆตสิตฺตํว ปาวกํ
วารินา วิย โอสิญฺจํ สพฺพํ นิพฺพาปเย ทรํ
อพฺพูฬฺหิ วต เม สลฺลํ โสกํ หทยนิสฺสิตํ
โย เม โสกปเรตาย ปติโสกํ อปานุทิ



สาหํ อพฺพูฬฺหสลฺลาสฺมิ สีติภูตาสฺมิ นิพฺพุตา
น โสจามิ น โรทามิ ตว สุตฺวา มหามุนีติ
ตสฺส ตํ วจนํ สุตฺวา สมณสฺส สุภาสิตํ
ปตฺตจีวรมาทาย ปพฺพชิ อนคาริยํ
สา จ ปพฺพชิตา สนฺตา อคารสฺมา อนคาริยํ
เมตฺตํ จิตฺตํ อภาเวสิ พฺรหฺมโลกุปปตฺติยา
คามา คามํ วิจรนฺตี นิคเม ราชธานิโย
อุรุเวลํ นาม โส คาโม ยตฺถ กาลมกฺรุพฺพถ
เมตฺตจิตฺตํ อาภาเวตฺวา พฺรหฺมโลกุปปตฺติยา
อิตฺถีจิตฺตํ วิราเชตฺวา พฺรหฺมโลกุปคา อหูติ
อุพฺพรีเปตวตฺถุ เตรสมํ
อุทฺทานํ
ปณฺฑุมาตา ปติยา จ นนฺทิ กุณฺฑลินา ฆโต
เทฺวเสฏฺฐี ตนฺตวาโย วิหารสุตฺตโสวานอุพฺพรีติ
อุพฺพรีวคฺโค ทุติโย

ตติโย จูฬวคฺโค
อภิชฺชมาเน วาริมฺหิ คงฺคาย อิธ คจฺฉสิ
นคฺโค ปุพฺพฑฺฒเปโตว มาลาธารี อลงฺกโต
กุหึ คมิสฺสสิ เปโต กตฺถ วาโส ภวิสฺสตีติ





จุนฺทฏฺฐิลํ คมิสฺสามิ เปโต โส อิติ ภาสติ
อนฺตเร วาสภคามํ พาราณสิยา ว สนฺติเก
ตญฺจ ทิสฺวา มหามตฺโต โกลิโย อิติ วิสฺสุโต
สตฺตุภตฺตญฺจ เปตสฺส ปีตกญฺจ ยุคํ อทา
นาวาย ติฏฺฐมานาย กปฺปกสฺส อทาปยิ
กปฺปกสฺส ปทินฺนมฺหิ ฐาเน เปตสฺส ทิสฺสถ
ตโต สุวตฺถวสโน มาลาธารี อลงฺกโต
ฐาเน ฐิตสฺส เปตสฺส ทกฺขิณา อุปกปฺปถ
ตสฺมา ทชฺเชถ เปตานํ อนุกมฺปาย ปุนปฺปุนนฺติ
สาหุนฺนวาสิโน เอเก อญฺเญ เกสนิวาสิโน
เปตา ภตฺตาย คจฺฉนฺติ ปกฺกมนฺติ ทิโส ทิสํ
ทูเรเปเก ปธาวิตฺวา อลทฺธา จ นิวตฺตเร
ฉาตา ปมุจฺฉิตา คนฺตฺวา ภูมิยํ ปฏิสุมฺภิตา
เกจิ ตตฺถ จ ปติตา ภูมิยํ ปฏิสุมฺภิตา
ปุพฺเพ อกตกลฺยาณา อคฺคิทฑฺฒาว อาตเป
มยํ ปุพฺเพ ปาปธมฺมา ฆรณี กุลมาตโร
สนฺเตสุ เทยฺยธมฺเมสุ ทีปํ นากมฺห อตฺตโน





ปหูตํ อนฺนปานํ หิ อปิสฺสุ อวกิรียติ
สมคฺคเต ปพฺพชิเต น จ กิญฺจิ อทมฺหเส
อกมฺมกามา อลสา สาธุกามา มหคฺฆสา
อาโลปปิณฺฑทาตาโร ปฏิคฺคเห ปริภาสิตา
เต ฆรา ตา ว ทาสิโย ตาเนวาภรณานิ โน
เต อญฺเญ ปริจาเรนฺติ มยํ ทุกฺขสฺส ภาคิโน
เวณึ วา อวญฺญา โหนฺติ รถการี จ ทุพฺภิกา
จณฺฑาลี กปณา โหนฺติ กปฺปกา จ ปุนปฺปุนํ
ยานิ ยานิ นิหีนานิ กุลานิ กปณานิ จ
เตสุ เตเสฺวว ชายนฺติ เอสา มจฺฉริโน คติ
ปุพฺเพ จ กตกลฺยาณา ทายกา วีตมจฺฉรา
สคฺคนฺเต ปริปูเรนฺติ โอภาเสนฺติ จ นนฺทนํ
เวชยนฺเต จ ปาสาเท รมิตฺวา กามกามิโน
อุจฺจากุเลสุ ชายนฺติ สโภเคสุ ตโต จุตา
กูฏาคาเร จ ปาสาเท ปลฺลงฺเก โคณกตฺถเต
วีชิตงฺคา โมรหตฺเถหิ กุเล ชาตา ยสสฺสิโน
องฺคโต องฺคํ คจฺฉนฺติ มาลาธารี อลงฺกตา
ชาติโย อุปติฏฺฐนฺติ สายํ ปาตํ สุเขสิโน





นยิทํ อกตปุญฺญานํ กตปุญฺญานเมวิทํ
อโสกํ นนฺทนํ รมฺมํ ติทสานํ มหาวนํ
สุขํ อกตปุญฺญานํ อิธ นตฺถิ ปรตฺถ จ
สุขญฺจ กตปุญฺญานํ อิธ เจว ปรตฺถ จ
เตสํ สหพฺยกามานํ กตฺตพฺพํ กุสลํ พหุํ
กตปุญฺญา หิ โมทนฺติ สคฺเค โภคสมงฺคิโนติ
อภิชฺชมานเปตวตฺถุ ปฐมํ
กุณฺฑินคริโย เถโร สานวาสินิวาสิโก
โปฏฺฐปาโทติ นาเมน สมโณ ภาวิตินฺทฺริโย
ตสฺส มาตา ปิตา ภาตา ทุคฺคตา ยมโลกิกา
ปาปกมฺมํ กริตฺวาน เปตโลกํ อิโต คตา
เต ทุคฺคตา สูจิกฏฺฐา กิลนฺตา นคฺคิโน กิสา
โอตฺตปฺปนฺตา มหตฺตาสา น เทสฺสนฺติ กุรูริโน
ตสฺส ภาตา วิตริตฺวา นคฺโค เอกปเถกโก
จตุกุณฺฑิโก ภวิตฺวาน เถรสฺส ทสฺสยิตุมํ
เถโร จามนสิกตฺวา ตุณฺหีภูโต อติกฺกมิ
โส จ วิญฺญาปยิ เถรํ ภาตา เปตํ คโต อหํ
มาตา ปิตา จ เต ภนฺเต ทุคฺคตา ยมโลกิกา




ปาปกมฺมํ กริตฺวาน เปตโลกํ อิโต คตา
เต ทุคฺคตา สูจิกฏฺฐา กิลนฺตา นคฺคิโน กิสา
โอตฺตปฺปนฺตา มหตฺตาสา น เทสฺสนฺติ กุรูริโน
อนุกมฺปสฺสุ การุณิโก ทตฺวา อนฺวาทิสาหิ โน
ตว ทินฺเนน ทาเนน ยาเปสฺสนฺติ กุรูริโนติ
เถโร จริตฺวา ปิณฺฑาย ภิกฺขู อญฺเญ จ ทฺวาทส
เอกชฺฌํ สนฺนิปตึสุ ภตฺตวิสฺสคฺคการณา
เถโร สพฺเพปิ เต อาห ยถา ลทฺธํ ททาถ เม
สงฺฆภตฺตํ กริสฺสามิ อนุกมฺปาย ญาตีนํ
นิยฺยาทยึสุ เถรสฺส เถโร สงฺฆํ นิมนฺตยิ
ทตฺวา อนฺวาทิสิ เถโร ปิตุ มาตุ จ ภาตุโน
อิทํ เม ญาตีนํ โหตุ สุขิตา โหนฺตุ ญาตโย
สมนนฺตรานุทิฏฺเฐ โภชนํ อุปปชฺชถ
สุจึ ปณีตํ สมฺปนฺนํ อเนกรสพฺยญฺชนํ
ตโต อุทฺทิสฺสติ ภาตา วณฺณวา พลวา สุขี
ปหูตํ โภชนํ ภนฺเต ปสฺส นคฺคมฺหเส มยํ
ตถา ภนฺเต ปรกฺกมฺม ยถา วตฺถํ ลภามฺหเส
เถโร สงฺการกูฏโต อุจฺจินิตฺวาน นนฺตเก




ปิโลติกํ ปฏํ กตฺวา สงฺเฆ จาตุทฺทิเส อทา
ทตฺวา อนฺวาทิสิ เถโร ปิตุ มาตุ จ ภาตุโน
อิทํ เม ญาตีนํ โหตุ สุขิตา โหนฺตุ ญาตโย
สมนนฺตรานุทิฏฺเฐ วตฺถานิ อุปปชฺชึสุ
ตโต สุวตฺถวสโน เถรสฺส ทสฺสยีตุมํ
วณฺณวา พลวา สุขี ยาวตา นนฺทราชสฺส
วิชิตสฺมึ ปฏิจฺฉาทา ตโต พหุตฺตรา ภนฺเต
วตฺถานิจฺฉาทนานิ โน โกเสยฺยกมฺพลียานิ
โขมกปฺปาสิกานิ จ วิปุลา จ มหคฺฆา จ
เต จากาเสวลมฺพเร เต มยํ ปริทหาม
ยํ ยํ หิ มนโส ปิยํ
ตถา ภนฺเต ปรกฺกาม ยถา เคหํ ลภามเส
เถโร ปณฺณกุฏึ กตฺวา สงฺเฆ จาตุทฺทิเส อทา
ทตฺวา จ อุทฺทิสิ เถโร ปิตุ มาตุ จ ภาตุโน
อิทํ เม ญาตีนํ โหตุ สุขิตา โหนฺตุ ญาตโย
สมนนฺตรานุทิฏฺเฐ ฆรานิ อุปปชฺชึสุ
กูฏาคารา นิเวสนา วิภตฺตา ภาคโส มิตา
น มนุสฺเสสุ อีทิสา ยาทิสา โน ฆรา อิธ
อปิ ทิพฺเพสุ ยาทิสา ตาทิสา โน ฆรา อิธ




ททฺทลฺลมานา อาเภนฺติ สมนฺตา จตุโร ทิสา
ตถา ภนฺเต ปรกฺกม ยถา ปานํ ลภามเส
เถโร กรกํ ปูเรตฺวา สงฺเฆ จาตุทฺทิเส อทา
ทตฺวา อนฺวาทิสิ เถโร ปิตุ มาตุ จ ภาตุโน
อิทํ เม ญาตีนํ โหตุ สุขิตา โหนฺตุ ญาตโย
สมนนฺตรานุทิฏฺเฐ ปานียํ อุปปชฺชถ
คมฺภีรา จตุรสฺสา จ โปกฺขรญฺญา สุนิมฺมิตา
สีตุทกา สุปติตฺถา จ สีตา อปฺปฏิคนฺธิยา
ปทุมุปฺปลสญฺฉนฺนา วาริกิญฺชกฺขปูริตา
ตตฺถ นหาตฺวา ปิวิตฺวา เถรสฺส ปฏิทสฺสยุํ
ปหูตํ ปานียํ ภนฺเต ปาปา ทุกฺขผลนฺติ โน
อาหิณฺฑมานา ขญฺชาม สกฺขเร กุสกณฺฏเก
ตถา ภนฺเต ปรกฺกม ยถา ยานํ ลภามเส
เถโร สิปาฏิกํ ลทฺธา สงฺเฆ จาตุทฺทิเส อทา
ทตฺวา อนฺวาทิสิ เถโร ปิตุ มาตุ จ ภาตุโน
อิทํ เม ญาตีนํ โหตุ สุขิตา โหนฺตุ ญาตโย
สมนนฺตรานุทิฏฺเฐ เปตา รเถน มาคมม
อนุกมฺปิตมฺห ภทนฺเต ภตฺเตน ฉาทเนน จ
ฆเรน ปานียทาเนน ยานทาเนน จูภยํ
มุนึ การุณิกํ โลเก ตํ ภนฺเต วนฺทิตุมาคตาติ
สานุวาสิตฺเถรเปตวตฺถุ ทุติยํ




เวฬุริยตฺถมฺภํ รุจิรํ ปภสฺสรํ
วิมานมารุยฺห อเนกจิตฺตํ
ตตฺถจฺฉสิ เทวิ มหานุภาเว
ปถทฺธนิ ปณฺณรเสว จนฺโท
วณฺโณ จ เต กนกสฺส สนฺนิโภ
อุตฺตมรูโป ภุสทสฺสเนยฺโย
ปลฺลงฺกเสฏฺเฐ อตุเล นิสินฺนา
เอกา ตุวํ นตฺถิ ตุยฺหํ สามิโก
อิมา จ เต โปกฺขรญฺญา สมนฺตโต
ปหูตมาสา พหุปุณฺฑรีกา
โสวณฺณจุณฺเณหิ สมนฺตโมตตา
น ตตฺถ ปงฺโก ปณฺณโก จ วิชฺชติ
หํสาปิเม ทสฺสนียา มโนรมา
อุทกสฺมึ อนุปริยนฺติ สพฺพทา
สมยฺย วคฺคูปนทนฺติ สพฺเพ
พินฺทุสฺสรา ทุนฺทุภีนํ ว โฆโส
ททฺทลฺลมานา ยสสา ยสสฺสินี
นาวาย จ ตฺวํ อวลมฺพ ติฏฺฐสิ





อาฬารปเมฺห หสิเต ปิยํวเท
สพฺพงฺคกลฺยาณิ ภุสํ วิโรจสิ
อิทํ วิมานํ วิรชํ สเมฏฺฐิตํ
อุยฺยานวนํ รตินนฺทวฑฺฒนํ
อิจฺฉามิ เต นาริ อโนมทสฺสเน
ตยา สห นนฺทเน อิธ โมทิตุนฺติ
กโรหิ กมฺมํ อิธ เวทนียํ
จิตฺตญฺจ เต อิธ นิตญฺจ โหตุ
กตฺวาน กมฺมํ อิธ โมทนียํ
เอวํ มมํ ลจฺฉสิ กามกามินินฺติ
สาธูติ โส ตสฺสา ปฏิสุณิตฺวา
อกาสิ กมฺมํ ตหึ เวทนียํ
กตฺวาน กมฺมํ ตหึ เวทนียํ
อุปฺปชฺชิ มาณโว ตสฺสา สหพฺยตนฺติ
รถการีเปตวตฺถุ ตติยํ
ภาณวารํ ทุติยํ
ภูสานิ เอโก สาลึ ปุนาปโร
อยญฺจ นารี สกมํสโลหิตํ





ตฺวญฺจ คูถํ อสุจึ อกนฺตํ
ปริภุญฺชสิ กิสฺส อยํ วิปาโกติ
อยํ ปุเร มาตรํ หึสติ อยํ ปน กูฏวาณิโช
อยํ มํสานิ ขาทิตฺวา มุสาวาเทน วญฺเจติ
อหํ มนุสฺเสสุ มนุสฺสภูตา
อคารินี สพฺพกุลสฺส อิสฺสรา
สนฺเตสุ ปริคูยฺหามิ มา จ กิญฺจิ อิโต อทํ
มุสาวาเทน ฉาเทมิ นตฺถิ เอตํ มม เคเห
สเจ สนฺตํ ปริคูยฺหามิ คูถํ เม โหตุ โภชนํ
ตสฺส กมฺมวิปาเกน มุสาวาทสฺส จูภยํ
สุคนฺธสาลิโน ภตฺตํ คูถํ เม ปริวตฺตติ
อวชฺชานิ จ กมฺมานิ น หิ กมฺมํ วินสฺสติ
ทุคฺคนฺธํ กิมีนํ มีฬฺหํ ภุญฺชามิ จ ปิวามิ จาติ
ภุสเปตวตฺถุ จตุตฺถํ
อจฺเฉรรูปํ สุคตสฺส ญาณํ
สตฺถา ยถา ปุคฺคลํ พฺยากาสิ
อุสฺสนฺนปุญฺญาปิ ภวนฺติ เหเก
ปริตฺตปุญฺญาปิ ภวนฺติ เหเก
อยํ กุมาโร สีวถิกาย ฉฑฺฑิโต



องฺคุฏฺฐเสฺนเหน ยาเปสิ รตฺตึ
น ยกฺขภูตา น สิริสปา วา
วิเหฐเยยฺยุํ กตปุญฺญกุมารํ
สุนขาปิ อิมสฺส ปลิหึสุ ปาเท
ธงฺกา สิงฺคาลา ปริวตฺตยนฺติ
คพฺภาสยํ ปกฺขิคณา หรนฺติ
กากา ปน อกฺขิมลํ หรนฺติ
น อิมสฺส รกฺขํ วิทหึสุ เกจิ
น โอสถํ สาสปธูปนํ วา
นกฺขตฺตโยคํ ปน อุคฺคเหสุํ
น สพฺพธญฺญานิปิ อากิรึสุ
เอตาทิสํ อุตฺตมกิจฺฉปตฺตํ
รตฺตาภตํ สีวถิกาย ฉฑฺฑิตํ
นวนีตปิณฺฑํ วิย เวธมานํ
สสํสยํ ชีวิตสาวเสสํ
ตมทฺทส เทวมนุสฺสปูชิโต
ทิสฺวา ปน พฺยากริ ภูริปญฺโญ
อยํ กุมาโร นครสฺสิมสฺส
อคฺคกุลิโก ภวิสฺสติ โภควา จ




กิสฺส วตํ กึ ปน พฺรหฺมจริยํ
กิสฺส สุจิณฺณสฺส อยํ วิปาโก
เอตาทิสํ พฺยสนํ ปาปุณิตฺวา
ตํ ตาทิสํ ปจฺจนุโภสฺสติทฺธินฺติ
พุทฺธปฺปมุขสฺส ภิกฺขุสงฺฆสฺส
ปูชํ อกาสิ ชนตา อุฬารํ
ตตฺรสฺส จิตฺตสฺส อหุ อญฺญถตฺตํ
วาจํ อภาสิ ผรุสํ อสพฺภํ
โส ตํ วิตกฺกํ ปฏิวิโนทยิตฺวา
ปีติปสาทํ ปฏิลทฺธา ปจฺฉา
ตถาคตํ เชตวเน วสนฺตํ
ยาคุยา อุปฏฺฐาสิ โส สตฺตรตฺตํ
ตสฺส วตํ ตํ ปน พฺรหฺมจริยํ
ตสฺส สุจิณฺณสฺส อยํ วิปาโก
เอตาทิสํ พฺยสนํ ปาปุณิตฺวา
ตํ ตาทิสํ ปจฺจนุโภสฺสติทฺธึ
ฐตฺวาน โส วสฺสสตํ อิเธว
สพฺเพหิ กาเมหิ สมงฺคิภูโต
กายสฺส เภทา อภิสมฺปรายํ
สหพฺยตํ คจฺฉติ วาสวสฺสาติ
กุมารเปตวตฺถุ ปญฺจมํ



นคฺคา ทุพฺพณฺณรูปาสิ กีสา ธมนิสนฺถตา
อุปฺผาสุลิเก กีสิเก กา นุ ตฺวํ อิธ ติฏฺฐสติ
อหํ ภทนฺเต เปตีมฺหิ ทุคฺคตา ยมโลกิกา
ปาปกมฺมํ กริตฺวาน เปตโลกํ อิโต คตา ติ
กินฺนุ กาเยน วาจาย มนสา ทุกฺกฏํ กตํ
กิสฺส กมฺมวิปาเกน เปตโลกํ อิโต คตา ติ
อนวชฺเชสุ ติตฺเถสุ วิจินิ อฑฺฒมาสกํ
สนฺเตสุ เทยฺยธมฺเมสุ ทีปํ นากาสิมตฺตโน
นทึ อุเปมิ ตสิตา ริตฺตกา ปริวตฺตติ
ฉายํ อุเปมิ อุเณฺหสุ อาตโป ปริวตฺตติ
อคฺคิวณฺโณ จ เม วาโต ฑหนฺโต อุปวายติ
เอตญฺจ ภนฺเต อรหามิ อญฺญญฺจ ปาปกํ ตโต
คนฺตฺวาน หตฺถินีปุรํ วชฺเชสิ มยฺหํ มาตรํ
ธีตา จ เต มยา ทิฏฺฐา ทุคฺคตา ยมโลกิกา
ปาปกมฺมํ กริตฺวาน เปตโลกํ อิโต คตา
อตฺถิ จ เม เอตฺถ นิกฺขิตฺตํ อนกฺขาตญฺจ ตํ มยา
จตฺตาริ สตสหสฺสานิ ปลฺลงฺกสฺส จ เหฏฺฐโต
ตโต เม ทานํ ททาตุ ตสฺสา จ โหตุ ชีวิกา
ทานํ ทตฺวา จ เม มาตา ทกฺขิณํ อนฺวาทิสฺสตุ เม




ตทาหํ สุขิตา เหสฺสํ สพฺพกามสมิทฺธินีติ
สาธูติ โส ตสฺสา ปฏิสุณิตฺวา คนฺตฺวาน หตฺถินีปุรํ
ตสฺสา อโวจ มาตรํ ธีตา จ เต มยา ทิฏฺฐา
ทุคฺคตา ยมโลกิกา ปาปกมฺมํ กริตฺวาน
เปตโลกํ อิโต คตา สา มํ ตตฺถ สมาทเปสิ
คนฺตฺวาน หตฺถินีปุรํ วชฺเชสิ มยฺหํ มาตรํ
ธีตา จ เต มยา ทิฏฺฐา ทุคฺคตา ยมโลกิกา
ปาปกมฺมํ กริตฺวาน เปตโลกํ อิโต คตา
อตฺถิ จ เม เอตฺถ นิกฺขิตฺตํ อนกฺขาตญฺจ ตํ มยา
จตฺตาริ สตสหสฺสานิ ปลฺลงฺกสฺส จ เหฏฺฐโต
ตโต เม ทานํ ททาตุ ตสฺสา จ โหตุ ชีวิกา
ทานํ ทตฺวา จ เม มาตา ทกฺขิณํ อนฺวาทิสฺสตุ เม
ตทาหํ สุขิตา เหสฺสํ สพฺพกามสมิทฺธินีติ
ตโต หิ สา ทานํ อทาสิ ทตฺวา จ ตสฺสา ทกฺขิณมาทิสิ
เปตี จ สุขิตา อาสิ ตสฺสา จาปิ สุชีวิกาติ
เสรินีเปตวตฺถุ ฉฏฺฐํ
นรนารีปุรกฺขโต ยุวา รชนีเย กามคุเณหิ โสภสิ
ทิวสํ อนุโภสิ การณํ กึ อกาสิ ปุริมาย ชาติยาติ
อหํ ราชคเห รมฺเม รมณีเย คิริพฺพเช





มิคลุทฺโท ปุเร อาสึ โลหิตปาณี ทารุโณ
อวิโรธกเรสุ ปาณีสุ ปุถุสตฺเตสุ ปทุฏฺฐมานโส
วิจริ อติทารุโณ สทา ปรหึสาย รโต อสญฺญโต
ตสฺส เม สหาโย สุหทโย สทฺโธ อาสิ อุปาสโก
โส หิ มํ อนุกมฺปนฺโต นิวาเรสิ ปุนปฺปุนํ
มากาสิ ปาปกํ กมฺมํ มา ตาต ทุคฺคตึ อคา
สเจ อิจฺฉสิ เปจฺจ สุขํ วิรม ปาณวธํ อสํยมํ
ตสฺสาหํ วจนํ สุตฺวา สุขกามสฺส หิตานุกมฺปิโน
นากาสึ สกลานุสาสนึ จิรปาปาภิรโต อพุทฺธิมา
โส มํ ปุน ภูริสุเมธโส อนุกมฺปาย สํยเม นิเวสยิ
สเจ ทิวา หนสิ ปาณิโน อถ เต รตฺตึ ภวตุ สํยโม
สฺวาหํ ทิวา หนิตฺวาน ปาณิโน วิรโต รตฺตึ อโหสิ สํยโต
รตฺตาหํ ปริหาเรมิ ทิวา ขชฺชามิ ทุคฺคโต
ตสฺส กมฺมสฺส กุสลสฺส อนุโภมิ รตฺตึ อมานุสึ
ทิวา ปฏิหตาว กุกฺกุรา อุปธาวนฺติ สมนฺตา ขาทิตุํ
เย จ เต สตตานุโยคิโน ธุวํ ปยุตฺตา สุคตสฺส สาสเน
มญฺญามิ เต อมตเมว เกวลํ อธิคจฺฉนฺติ
ปทํ อสงฺขตนฺติ
มิคลุทฺทเปตวตฺถุ สตฺตมํ




กูฏาคาเร จ ปาสาเท ปลฺลงฺเก โคณสณฺฐิเต
ปญฺจงฺคิเกน ตุริเยน รมสิ สุปฺปวาทิเต
ตโต รตฺยา วิวสาเน สุริยุคฺคมนํ ปติ
อปวิฏฺโฐ สุสานสฺมึ พหุํ ทุกฺขํ นิคจฺฉสิ
กินฺนุ กาเยน วาจาย มนสา ทุกฺกฏํ กตํ
กิสฺส กมฺมวิปาเกน อิทํ ทุกฺขํ นิคจฺฉสีติ
อหํ ราชคเห รมฺเม รมณีเย คิริพฺพเช
มิคลุทฺโท ปุเร อาสึ ลุทฺโท อาสึ อสญฺญโต
ตสฺส เม สหาโย สุหทโย สทฺโธ อาสิ อุปาสโก
ตสฺส กุลุปโก ภิกฺขุ อาสิ โคตมสาวโก
โส หิ มํ อนุกมฺปนฺโต นิวาเรสิ ปุนปฺปุนํ
มากาสิ ปาปกํ กมฺมํ มา ตาต ทุคฺคตึ อคา
สเจ อิจฺฉสิ เปจฺจ สุขํ วิรม ปาณวธํ อสํยมํ
ตสฺสาหํ วจนํ สุตฺวา สุขกามสฺส หิตานุกมฺปิโน
นากาสึ สกลานุสาสนึ จิรปาปาภิรโต อพุทฺธิมา
โส มํ ปุน ภูริสุเมธโส อนุกมฺปาย สํยเม นิเวสยิ
สเจ ทิวา หนสิ ปาณิโน อถ เต รตฺตึ ภวตุ สํยโม
สฺวาหํ ทิวา หนิตฺวา ปาณิโน วิรโต รตฺตึ อโหสิ สํยโต
รตฺตาหํ ปริหาเรมิ ทิวา ขชฺชามิ ทุคฺคโต



ตสฺส กมฺมสฺส กุสลสฺส อนุโภมิ รตฺตึ อมานุสึ
ทิวา ปฏิหตาว กุกฺกุรา อุปธาวนฺติ สมนฺตา ขาทิตุํ
เย จ เต สตตานุโยคิโน ธุวํ ปยุตฺตา สุคตสฺส สาสเน
มญฺญามิ เต อมตเมว เกวลํ อธิคจฺฉนฺติ
ปทํ อสงฺขตนฺติ
ทุติยมิคลุทฺทเปตวตฺถุ อฏฺฐมํ
มาลี กิรีฏี กายูรี คตฺตา เต จนฺทนุสฺสทา
ปสนฺนมุขวณฺโณสิ สุริยวณฺโณว โสภสิ
อมานุสา ปริสชฺชา เย เต เม ปริวาริกา
ทส กญฺญาสหสฺสานิ ยา เตมา ปริจาริกา
ตา กมฺพุกายูรธรา กญฺจนเจลภูสิตา
มหานุภาโวสิ ตุวํ โลมหํสนรูปวา
ปิฏฺฐิมํสานิ อตฺตโน สามํ อุกฺกจฺจ ขาทสิ
กินฺนุ กาเยน วาจาย มนสา ทุกฺกฏํ กตํ
กิสฺส กมฺมวิปาเกน ปิฏฺฐิมํสานิ อตฺตโน
สามํ อุกฺกจฺจ ขาทสิ
อตฺตโนหํ อนตฺถาย ชีวโลเก อจริสฺสํ
เปสุญฺญมุสาวาเทน นิกติวญฺจนาย จ
ตตฺถาหํ ปริสํ คนฺตฺวา สจฺจกาเล อุปฏฺฐิเต



อตฺถํ ธมฺมํ นิรกตฺวา อธมฺมมนุวตฺติสฺสํ
เอวํ โส ขาทตตฺตานํ โย โหติ ปิฏฺฐิมํสิโก
ยถาหํ อชฺช ขาทามิ ปิฏฺฐิมํสานิ อตฺตโน
ตยิทํ ตยา นารท สามํ ทิฏฺฐํ
อนุกมฺปกา เย กุสลา วเทยฺยุํ
มา เปสุณํ มา จ มุสา ภณิ
มา โขสิ ปิฏฺฐิมํสิโก ตุวนฺติ
กูฏวินิจฺฉยกเปตวตฺถุ นวมํ
อนฺตลิกฺขสฺมึ ติฏฺฐนฺโต ทุคฺคนฺโธ ปูติ วายสิ
มุขญฺจ เต กิมิโย ปูติคนฺธํ ขาทนฺติ กึ กมฺมมกาสิ ปุพฺเพ
ตโต สตฺถํ คเหตฺวาน โอกฺกนฺตนฺติ ปุนปฺปุนํ
ขาเรน ปริปฺโผสิตฺวา โอกฺกนฺตนฺติ ปุนปฺปุนํ
กินฺนุ กาเยน วาจาย มนสา ทุกฺกฏํ กตํ
กิสฺส กมฺมวิปาเกน อิทํ ทุกฺขํ นิคจฺฉสิ
อหํ ราชคเห รมฺเม รมณีเย คิริพฺพเช
อิสฺสโร ธนธญฺญสฺส สุปหูตสฺส มาริส
ตสฺสายํ เม ภริยา จ ธีตา จ สุณิสา จ เม
ตมาลํ อุปฺปลญฺจาปิ ปจฺจคฺฆญฺจ วิเลปนํ
ถูปํ หรนฺติโย วาเรสึ ตํ ปาปํ ปกตํ มยา




ฉฬาสีติสหสฺสานิ มยํ ปจฺจตฺตเวทนา
ถูปปูชํ วิวณฺเณตฺวา ปจาม นิรเย ภุสํ
เย จ โข ถูปปูชาย วตฺตนฺเต อรหโต มเห
อาทีนวํ ปกาเสนฺติ วิเวจเยถ โน ตโต
อิมา จ ปสฺส อายนฺติโย มาลธารี อลงฺกตา
มาลาวิปากํ อนุโภนฺติโย สมิทฺธา ตา ยสสฺสิโย
ตญฺจ ทิสฺวาน อจฺเฉรํ อพฺภูตํ โลมหํสนํ
นโม กโรนฺติ สปฺปญฺญา วนฺทนฺติ ตํ มหามุนึ
โสหํ นูน อิโต คนฺตฺวา โยนึ ลทฺธาน มานุสึ
ถูปปูชํ กริสฺสามิ อปฺปมตฺโต ปุนปฺปุนนฺติ
ธาตุวิวณฺณเปตวตฺถุ ทสมํ
อุทฺทานํ
อภิชฺชมาโน โกณฺฑญฺโญ รถการี ภุเสน จ
กุมาโร ภณิกา เจว เทฺว ลุทฺทา ปิฏฺฐิปูชโย
วคฺโค เตน วุจฺจตีติ
จูฬวคฺโค ตติโย





จตุตฺโถ มหาวคฺโค
เวสาลิ นาม นครตฺถิ วชฺชีนํ
ตตฺถ อหุ ลิจฺฉวิ อมฺพสกฺขโร
ทิสฺวาน เปตํ นครสฺส พาหิรํ
ตตฺเถว ปุจฺฉิตฺถ ตํ การณตฺถิโก
เสยฺยา นิสชฺชา นยิมสฺส อตฺถิ
อภิกฺกโม นตฺถิ ปฏิกฺกโม จ
อสีตปีตํ ขายิตวตฺถโภคา
ปริจาริกา สาปิ อิมสฺส นตฺถิ
เย ญาตกา ทิฏฺฐสุตา สุหชฺชา
อนุกมฺปกา ยสฺส อเหสุํ ปุพฺเพ
ทฏฺฐฐปิ ทานิ น ลภนฺติ ตํปิ
วิราชิตตฺโต หิ ชเนน เตน
น ทุคฺคตสฺส ภวนฺติ มิตฺตา
ชหนฺติ มิตฺตา วิกลํ วิทิตฺวา
อตฺถญฺจ ทิสฺวา ปริวารยนฺติ
พหู จ มิตฺตา อุคฺคตสฺส โหนฺติ
นิหีนตฺโถ สพฺพโภเคหิ กิจฺโฉ





สมฺมกฺขิโต สํปริภินฺนคตฺโต
อุสฺสาวพินฺทุว ปลิมฺปมาโน
อชฺช สุเว ชีวิตสฺสุปโรโธ
เอตาทิสํ อุตฺตมกิจฺฉปตฺตํ
อุตฺตาสิตํ ปิจุมนฺทสฺส สูเล
อถ ตฺวํ เกน วณฺเณน วเทสิ
ยกฺข ชีว โภ ชีวิตเมว เสยฺโยติ
สาโลหิโต เอโส อโหสิ มยฺหํ
อหํ สรามิ ปุริมาย ชาติยา
ทิสฺวา จ เม การุญฺญํ อโหสิ
ราช มา ปาปธมฺโม นิรยํ ปตายํ
อิโต จุโต ลิจฺฉวิ เอส โปโส
สตฺตุสฺสทํ นีรยํ โฆรรูปํ
อุปฺปชฺชติ ทุกฺกฏกมฺมการี
มหาภิตาปํ กฏุกํ ภยานกํ
อเนกภาเคน คุเณน เสยฺโย
อยเมว สูโล นิรเยน เตน
มา เอกนฺตทุกฺขํ กฏุกํ ภยานกํ
เอกนฺตติปฺปํ นิรยํ ปตายํ




อิทญฺจ สุตฺวา วจนํ มเมโส
ทุกฺขูปนีโต วิชเหยฺย ปาปํ
ตสฺมา อหํ สนฺติเก น ภณามิ
มา เมกโต ชีวตสฺสุปโรโธติ
อญฺญาโต เอโส ปุริสสฺส อตฺโถ
อญฺญํปิ อิจฺฉามเส ปุจฺฉิตุํ ตุวํ
โอกาสกมฺมํ มม โน สเจ กโรสิ
ปุจฺฉามิหํ น จ โน กุชฺฌิตพฺพํ
อทฺธา ปฏิญฺญา เม ตทา อหุ
อจิกฺขนา อปฺปสนฺนสฺส โหติ
อกามา สทฺเธยฺยวโจติ กตฺวา
ปุจฺฉสฺสุ มํ กามํ ยถา วิสยฺหนฺติ
ยํ กิญฺจาหํ จกฺขุนา ปสฺสิสฺสามิ
สพฺพํปิ ตาหํ อภิสทฺทเหยฺยํ
ทิสฺวาปิ ตํ โนปิ เจ สทฺทเหยฺย
กเรยฺยาสิ เม ยกฺข นิยสฺสกมฺมนฺติ
สจฺจปฺปฏิญฺญา ตว เม สา โหตุ
สุตฺวาน ธมฺมํ ลภสฺสุ ปสาทํ




อญฺญตฺถิโก โน จ ปทุฏฺฐจิตฺโต
ยนฺเต สุตํ อสุตํ วาปิ ธมฺมํ
สพฺพํ อกฺขิสฺสํ ยถา ปชานํ
เสเตน อสฺเสน อลงฺกเตน
อุปยาสิ สูลาวุตกสฺส สนฺติเก
ยานํ อิทํ อพฺภูตํ ทสฺสเนยฺยํ
กิสฺเสตํ กมฺมสฺส อยํ วิปาโก
เวสาลิยา ตสฺส นครสฺส มชฺเฌ
จิกฺขลฺลมคฺเค นครํ อโหสิ
โคสีสเมกาหํ ปสนฺนจิตฺโต
เสตุํ คเหตฺวา นครสฺมึ นิกฺขิปึ
เอตสฺมึ ปาทานิ ปติฏฺฐเปตฺวา
มยญฺจ อญฺเญ จ อติกฺกมิมฺห
ยานํ อิทํ อพฺภูตํ ทสฺสเนยฺยํ
ตสฺเสว กมฺมสฺส อยํ วิปาโก
วณฺโณ จ เต สพฺพทิสา ปภาสติ
คนฺโธ จ เต สพฺพทิสา ปวายติ
ยกฺขิทฺธิปตฺโตสิ มหานุภาโว
นคฺโค จาสิ กิสฺส อยํ วิปาโก




อกฺโกธโน นิจฺจปสนฺนจิตฺโต
สณฺหาหิ วาจาหิ ชนํ อุเปมิ
ตสฺเสว กมฺมสฺส อยํ วิปาโก
ทิพฺโพ เม วณฺโณ สตตํ ปภาสติ
ยสญฺจ กิตฺติญฺจ ธมฺเม ฐิตานํ
ทิสฺวาน มนฺเตมิ ปสนฺนจิตฺโต
ตสฺเสว กมฺมสฺส อยํ วิปาโก
ทิพฺโพ เม คนฺโธ สตตํ ปวายติ
สหายานํ ติตฺถสฺมึ นหายนฺตานํ
ถเล คเหตฺวา นิทหิสฺส ทุสฺสํ
ขิฑฺฑตฺถิโก โน จ ปทุฏฺฐิตฺโต
เตนมฺหิ นคฺโค กสิรา ปวุตฺติ
โย กีฬมาโน จ กโรติ ปาปํ
ตสฺสีทิสํ กมฺมวิปากมาหุ
อกีฬมาโน ปน โย กโรติ
กึ ตสฺส กมฺมสฺส วิปากมาหุ
เย ทุฏฺฐสงฺกปฺปมนา มนุสฺสา
กาเยน วาจาย จ สงฺกิลิฏฺฐา
กายสฺส เภทา อภิสมฺปรายํ
อสํสยํ เต นิรยํ อุเปนฺติ


อปเร ปน สุคตึ อาสิสมานา
ทาเน รตา สงฺคหิตตฺตภาวา
กายสฺส เภทา อภิสมฺปรายํ
อสํสยํ เต สุคตึ อุเปนฺตีติ
ตํ กินฺติ ชาเนยฺยํ อหํ อเวจฺจ
กลฺยาณปาปสฺส อยํ วิปาโก
กึ วาหํ ทิสฺวา อภิสทฺทเหยฺยํ
โก วาปิ มํ สทฺทหาเปยฺย เอตนฺติ
ทิสฺวา จ สุตฺวา อภิสทฺทหสฺสุ
กลฺยาณปาปสฺส อยํ วิปาโก
กลฺยาณปาเป อุภเย อสนฺเต
สิยา นุ สตฺตา สุคตา ทุคฺคตา วา
โน เจตฺถ กมฺมานิ กเรยฺยุํ มจฺจา
กลฺยาณปาปานิ มนุสฺสโลเก
นาเหสุํ สตฺตา สุคตา ทุคฺคตา วา
หีนา ปณีตา จ มนุสฺสโลเก
ยสฺมา จ กมฺมานิ กโรนฺติ มจฺจา
กลฺยาณปาปานิ มนุสฺสโลเก
ตสฺมา สตฺตา สุคตา ทุคฺคตา วา



หีนา ปณีตา จ มนุสฺสโลเก
ทฺวยญฺจ กมฺมานํ วิปากมาหุ
สุขสฺส ทุกฺขสฺส จ เวทนียํ
ตา เทวตา ปริวารยนฺติ
ปจฺจนฺติ พาลา ทฺวยตํ อปสฺสิโนติ
น มตฺถิ กมฺมานิ สยํ กตานิ
ทตฺวาปิ เม นตฺถิ โส อาทิเสยฺย
อจฺฉาทนํ สยนมถนฺนปานํ
เตนมฺหิ นคฺโค กสิรา ปวุตฺตีติ
สิยา นุ โข การณํ กิญฺจิ ยกฺข
อจฺฉาทนํ เยน ตุวํ ลเภถ
อาจิกฺข เม ตฺวํ ยทตฺถิ เหตุ
สทฺธายิตํ เหตุวโจ สุโณมาติ
กปฺปิตโก นาม อิธตฺถิ ภิกฺขุ
ฌายี สุสีโล อรหา วิมุตฺโต
คุตฺตินฺทฺริโย สํวุตปาติโมกฺโข
สีติภูโต อุตฺตมทิฏฺฐิปตฺโต
สขิโล วทญฺญู สุวโจ สุมุโข
สฺวาคโม สุปฺปฏิมุตฺตโก จ
ปุญฺญสฺส เขตฺตํ อรณวิหารี



เทวมนุสฺสานญฺจ ทกฺขิเณยฺโย
สนฺโต วิธูโม อนีโฆ นิราโส
มุตฺโต วิสลฺโล อมโม อวงฺโก
นิรูปธิ สพฺพปปญฺจขีโณ
ติสฺโส วิชฺชา อนุปฺปตฺโต ชุติมา
อปฺปญฺญาโต ทิสฺวาปิ น สุชาโน
มุนีติ นํ วชฺชีสุ โวหรนฺติ
ชานนฺติ ตํ ยกฺขภูตา อเนชํ
กลฺยาณธมฺมํ วิจรนฺตํ โลเก
ตสฺส ตุวํ เอกํ ยุคํ ทุเว วา
มมุทฺทิสิตฺวาน สเจ ทเทถ
ปฏิคฺคหิตานิ จ ตานิ อสฺสุ
มมญฺจ ปสฺเสถ สํนทฺธทุสฺสนฺติ
กสฺมึ ปเทเส สมณํ วสนฺตํ
คนฺตฺวาน ปสฺเสมุ มยํ อิทานิ
ส มชฺช กงฺขํ วิจิกิจฺฉิตญฺจ
ทิฏฺฐิวิสูกานิ โก วิโนทเย เจติ
เอโส นิสินฺโน กปินจฺจนายํ
ปริวาริโต เทวตาหิ พหูหิ




ธมฺมิกถํ ภาสติ สจฺจนาโม
สกสฺมิ อจฺเฉรเก อปฺปมตฺโตติ
ตถาหํ กสฺสามิ คนฺตฺวา อิทานิ
อจฺฉาทยิสฺสํ สมณํ ยุเคน
ปฏิคฺคหิตานิ จ ตานิ ปสฺส
ตุวญฺจ ปสฺเสมุ สํนทฺธทุสฺสนฺติ
มา อกฺขเณ ปพฺพชิตํ อุปาคมิ
สาธุ โว ลิจฺฉวิ เนส ธมฺโม
ตโต จ กาเล อุปสงฺกมิตฺวา
ตตฺเถว ปสฺสามิ รโห นิสินฺนนฺติ
ตถา หิ วตฺวา อคมาสิ ตตฺถ
ปริวาริโต ทาสคเณน ลิจฺฉวิ
โส ตํ นครํ อุปสงฺกมิตฺวา
วาสุปคญฺฉิตฺถ สเก นิเวสเน
ตโต จ กาเล คิหิกิจฺจานิ กตฺวา
นฺหาตฺวา ปิวิตฺวา จ ขณํ ลภิตฺวา
วิเจยฺย เปฬโต จ ยุคานิ อฏฺฐ
คาหาปยิ ทาสคเณน ลิจฺฉวิ
โส ตํ ปเทสํ อุปสงฺกมิตฺวา
ตํ อทฺทส สมณํ สนฺตจิตฺตํ



ปฏิกฺกนฺตํ โคจรโต นิวตฺตํ
สีติภูตํ รุกฺขมูเล นิสินฺนํ
ตเมนํ อโวจ อุปสงฺกมิตฺวา
อปฺปาพาธํ ผาสุวิหารญฺจ ปุจฺฉิ
เวสาลิยํ ลิจฺฉวิ อหํ ภทนฺเต
ชานนฺติ มํ ลิจฺฉวิ อมฺพสกฺขโร
อิมานิ เม อฏฺฐ ยุคานิ ภนฺเต
ปฏิคฺคณฺห ภนฺเต ททามิ ตุยฺหํ
เตเนว อตฺเถน อิธาคโตสฺมิ
ยถา อหํ อตฺตมโน ภเวยฺยํ
ทูรโตว สมณพฺราหฺมณา จ
นิเวสนนฺเต ปริวชฺชยนฺติ
ปตฺตานิ ภิชฺชนฺติ ตว นิเวสเน
สงฺฆาฏิโย จาปิ วิทาลยนฺติ
อถาปเร ปาทกุทาริกาหิ
อวํสิรา สมณา ปาฏิยนฺติ
เอตาทิสํ ปพฺพชิตํ วิเหสํ
ตยา กตํ สมณา ปาปุณนฺติ
ติเณน เตลํปิ น ตฺวํ อทาสิ




มูฬฺหสฺส มคฺคํปิ น ปาวทาสิ
อนฺธสฺส ทณฺฑํ สยมาทิยาสิ
เอตาทิโส กทริโย อสํวุโต
อถ ตฺวํ เกน วณฺเณน กิเมว ทิสฺวา
อเมฺหหิ สห สํวิภาคํ กโรสิ
ปจฺเจมิ ภนฺเต ยํ ตฺวํ วเทสิ
วิโมสยิ สมณพฺราหฺมเณ จ
ขิฑฺฑตฺถิโก โน จ ปทุฏฺฐจิตฺโต
เอตํปิ เม ทุกฺกฏเมว ภนฺเต
ขิฑฺฑาย โข ปสวิตฺวาน ปาปํ
เวเทติ ทุกฺขํ อปฺปมตฺตโภคี
ทหโร ยุวา นคฺคนิยสฺส ภาคี
กึสุ ตโต ทุกฺขตรสฺส โหติ
ตํ ทิสฺวา สํเวคมลมตฺถํ ภนฺเต
ตปฺปจฺจยา วาปิ ททามิ ทานํ
ปฏิคฺคณฺห ภนฺเต วตฺถยุคานิ อฏฺฐ
ยกฺขสฺสิมาคจฺฉนฺตุ ทกฺขิณาโย
อทฺธา หิ ทานํ พหุธา ปสฏฺฐํ
ททโต จ เต อกฺขยธมฺมมตฺถุ




ปฏิคฺคณฺหามิ เต วตฺถยุคานิ อฏฺฐ
ยกฺขสฺสิมาคจฺฉนฺตุ ทกฺขิณาโย
ตโต หิ โส อาจมยิตฺวา ลิจฺฉวิ
เถรสฺส ทตฺวาน ยุคานิ อฏฺฐ
ปฏิคฺคหิตานิ จ ตานิ วาสฺสุํ
ยกฺขญฺจ ปสฺเสถ สํนทฺธทุสฺสํ
ตมทฺทส จนฺทนสารลิตฺตํ
อาชญฺญมารุยฺห อุฬารวณฺณํ
อลงฺกตํ สาธุนิวตฺถทุสฺสํ
ปริวาริตํ ยกฺขมหิทฺธิปตฺตํ
โส ตํ ทิสฺวา อตฺตมโน อุทคฺโค
ปหฏฺฐจิตฺโตว สุภคฺครูโป
กมฺมญฺจ ทิสฺวาน มหาวิปากํ
สนฺทิฏฺฐิกํ จกฺขุนา สจฺฉิกตฺวา
ตเมนมโวจ อุปสงฺกมิตฺวา
ทสฺสามิ ทานํ สมณพฺราหฺมณานํ
น จาปิ เม กิญฺจิ อเทยฺยมตฺถิ
ตุวญฺจ เม ยกฺข พหูปกาโร
ตุวญฺจ เม ลิจฺฉวิ เอกเทสํ
อทาสิ ทานานิ อโมฆเมตํ


สฺวาหํ กริสฺสามิ ตยา ว สกฺขึ
อมานุโส มานุสเกน สทฺธึ
คติ จ พนธู จ ปรายนญฺจ
มิตฺโต มมาสิ อถ เทวตาสิ
ยาจามิ ตํ ปญฺชลิโก ภวิตฺวา
อิจฺฉามิ ตํ ยกฺข ปุนาปิ ทฏฺฐฐ
สเจ ตุวํ อสฺสทฺโธ ภวิสฺสสิ
กทริยรูโป วิปฺปฏิปนฺนจิตฺโต
เตเนว มํ ลิจฺฉวิ ทสฺสนาย
ทิสฺวา จ ตํ โนปิ จ อาลปิสฺสํ
สเจ ตุวํ ภวิสฺสสิ ธมฺมคารโว
ทาเน รโต สงฺคหิตตฺตภาโว
โอปานภูโต สมณพฺราหฺมณานํ
เอวํ มมํ ลิจฺฉวิ ทสฺสนาย
ทิสฺวา จ ตํ อาลปิสฺสํ ภทนฺเต
อิมญฺจ สูลโต ลหุํ ปมุญฺจ
ยโตนิทานํ อกริมฺห สกฺขึ
มญฺญามิ สูลาวุตกสฺส การณา
เต อญฺญมญฺญํ อกริมฺห สกฺขึ




อยญฺจ สูลาวุโต ลหุํ ปมุตฺโต
สกฺกจฺจ ธมฺมานิ สมาจรนฺโต
มุญฺเจยฺย โส นิรยาว ตมฺหา
กมฺมํ สิยา อญฺญตฺร สเวทนียํ
กปฺปิตกญฺจ อุปสงฺกมิตฺวา
เตน สห สํวิภชิตฺวาน กาเล
สยํ มุเขน อุปนิสชฺช ปุจฺฉ
โส เต อกฺขิสฺสติ เอตมตฺถํ
ตเมว ภิกฺขุํ อุปสงฺกมิตฺวา ปุจฺฉสฺสุ
ปุญฺญตฺถิโก โน จ ปทุฏฺฐจิตฺโต
โส เต สุตํ อสุตญฺจาปิ ธมฺมํ
สพฺพํปิ อกฺขิสฺสติ ยถา ปชานํ
สุโต จ ธมฺมํ สุคตึ อกฺขิสฺส
โส ตตฺถ รหสฺสํ สมุลฺลปิตฺวา
สกฺขึ กริตฺวาน อมานุเสน
ปกฺกามิ โส ลิจฺฉวีนํ สกาสํ
อถ พฺรวิ ปริสํ สนฺนิสินฺนํ
สุณนฺตุ โภนฺโต มม เอกวากฺยํ
วรํ วริสฺสํ ลภิสฺสามิ อตฺถํ




สูลาวุโต ปุริโส ลุทฺทกมฺโม
ปณีตทณฺโฑ อนุสตฺตรูโป
เอตฺตาวตา วีสติรตฺติมตฺตา
ยโต อาวุโต เนว ชีวติ น มโต
ตาหํ โมจยิสฺสามิ ทานิ
ยถา มตึ อนุชานาตุ สงฺโฆ
เอตญฺจ อญฺญญฺจ ลหุํ ปมุญฺจ
โก ตํ วเทถ จ ตถา กโรนฺตํ
ยถา ปชานาสิ ตถา กโรหิ
ยถา มตึ อนุชานาติ สงฺโฆ
โส ตํ ปเทสํ อุปสงฺกมิตฺวา
สูลาวุตํ โมจยิ ขิปฺปเมว
มา ภายิ สมฺมาติ จ ตํ อโวจ
ติกิจฺฉกานญฺจ อุปฏฺฐเปสิ
กปฺปิตกญฺจ อุปสงฺกมิตฺวา
เตน สห สํวิภชิตฺวาน กาเล
สยํ มุเขเนว อุปนิสชฺช ลิจฺฉวิ
ตตฺเถว ปุจฺฉตฺถนํ การณตฺถิโก
สูลาวุโต ปุริโส ลุทฺทกมฺโม



ปณีตทณฺโฑ อนุสตฺตรูโป
เอตฺตาวตา วีสติรตฺติมตฺตา
ยโต อาวุโต เนว ชีวติ น มโต
โส โมจิโต คนฺตฺวา มยา อิทานิ
เอตสฺส ยกฺขสฺส วโจติ ภนฺเต
สิยา นุ โข การณํ กิญฺจิเทว
เยน โส นิรยํ โน วเชยฺย
อาจิกฺข ภนฺเต ยทิ อตฺถิ เหตุ
สทฺธายิตํ เหตุ วโจติ สุโณม
น เตสํ กมฺมานํ วินาสมตฺถิ
อเวทยิตฺวา อิธ พยนฺติภาโว
สเจ โส ธมฺมานิ สมาจเรยฺย
สกฺกจฺจํ รตฺตินฺทิวํ อปฺปมตฺโต
มุญฺเจยฺย โส นิรยา จ ตมฺหา
กมฺมํ สิยา อญฺญตฺร เวทนียํ
อญฺญาโต เอโส ปุริสสฺส อตฺโถ
มมํปิทานิ อนุกมฺป ภนฺเต
อนุสาส มํ โอวท ภูริปญฺญ
ยถา อหํ โน นิรยํ วเชยฺยํ



อชฺเชว พุทฺธํ สรณํ อุเปหิ
ธมฺมญฺจ สงฺฆญฺจ ปสนฺนจิตฺโต
ตเถว สิกฺขาปทานิ ปญฺจ
อขณฺฑผุลฺลานิ สมาทิยสฺสุ
ปาณาติปาตา วิรมสฺสุ ขิปฺปํ
โลเก อทินฺนํ ปริวชฺชยสฺสุ
อมชฺชโป มา จ มุสา อภาสิ
สเกน ทาเรน จ โหหิ ตุฏฺโฐ
อิมญฺจ อฏฺฐงฺควรํ อุเปตํ
สมาทิยาหิ กุสลํ สุขินฺทฺริยํ
จีวรํ ปิณฺฑปาตญฺจ ปจฺจยํ สยนาสนํ
อนฺนปานํ ขาทนียํ วตฺถํ เสนาสนานิ จ
ททาหิ อุชุภูเตสุ สทา ปุญฺญํ ปวฑฺฒติ
ภิกฺขู จ สีลสมฺปนฺเน วีตราเค พหุสฺสุเต
ตปฺเปหิ อนฺนปาเนน สทา ปุญฺญํ ปวฑฺฒติ
เอวญฺจ ธมฺมานิ สมาจรนฺโต
สกฺกจฺจํ รตฺตินฺทิวํ อปฺปมตฺโต
มุญฺเจยฺย โส นิรยา จ ตมฺหา





กมฺมํ สิยา อญฺญตฺร เวทนียํ
อชฺเชว พุทฺธํ สรณํ อุเปมิ
ธมฺมญฺจ สงฺฆญฺจ ปสนฺนจิตฺโต
ตเถว สิกฺขาปทานิ ปญฺจ
อขณฺฑผุลฺลานิ สมาทิยามิ
ปาณาติปาตา วิรมามิ ขิปฺปํ
โลเก อทินฺนํ ปริวชฺชยามิ
อมชฺชโป โน จ มุสา ภณามิ
สเกน ทาเรน จ โหมิ ตุฏฺโฐ
อิมญฺจ อริยํ อฏฺฐงฺควรํ อุเปตํ
สมาทิยามิ กุสลํ สุขินฺทฺริยํ
จีวรํ ปิณฺฑปาตญฺจ ปจฺจยํ สยนาสนํ
อนฺนปานํ ขาทนียํ วตฺถํ เสนาสนานิ จ
ภิกฺขู จ สีลสมฺปนฺเน วีตราเค พหุสฺสุเต
ททามิ น วิกฺกปฺปามิ พุทฺธานํ สาสเน รโต
เอตาทิโส ลิจฺฉวิ อมฺพสกฺขโร
เวสาลิยํ อญฺญตโร อุปาสโก
สทฺโธ มุทุ การกโร จ ภิกฺขุ
สงฺฆญฺจ สกฺกจฺจ ตทา อุปฏฺฐหิ
สูลาวุโต จ อโรโค หุตฺวา



เสรี สุขี ปพฺพชฺชํ อุปาคมิ
อาคมฺม กปฺปิตกุตฺตมํ อุโภปิ
สามญฺญผลานิ อชฺฌคุํ
เอตาทิสา สปฺปุริสานํ เสวนา
มหปฺผลา โหติ สตํ วิชานตํ
สูลาวุโต อคฺคผลํ ผุสฺสติ
ผลํ กนิฏฺฐํ ปน อมฺพสกฺขโรติ
อมฺพสกฺขรเปตวตฺถุ ปฐมํ ฌ
สุโณถ ยกฺขสฺส จ วาณิชาน จ
เป
วิมานวตฺถุสฺมึ สตฺตมสฺส สุนิกฺขิตฺตวคฺคสฺส ทสมวตฺถุสฺมึ ทฏฺฐพฺพํ
เสริสฺสกเปตวตฺถุ ทุติยํ
ราชา ปิงฺคลโก นาม สุรฏฺฐานํ อธิปติ อหุ
โมริยานํ อุปฏฺฐานํ คนฺตฺวา สุรฏฺฐํ ปุนราคมา
อุเณฺห มชฺฌนฺติเก กาเล ราชา ปงฺกํ อุปาคมิ
อทฺทส มคฺคํ รมณียํ เปตานํ วณฺณนาปถํ
สารถึ อามนฺตยิ ราชา อยํ มคฺโค รมณีโย
เขโม โสวตฺถิโก สิโว
อิมินาว สารถิ ยาหิ สุรฏฺฐานํ สนฺติเก อิโต



เตน ปายาสิ โสรฏฺโฐ เสนาย จตุรงฺคินิยา
อุพฺพิคฺครูโป ปุริโส สุรฏฺฐํ เอตทพฺรูวิ
กุมคฺคํ ปฏิปนฺนมฺหา ภึสนํ โลมหํสนํ
ปุรโต ปทิสฺสติ มคฺโค ปจฺฉโต จ น ทิสฺสติ
กุมคฺคํ ปฏิปนฺนมฺหา ยมปุริสานํ สนฺติเก
อมานุโส วายติ คนฺโธ โฆโส สูยติ ทารุโณ
สํวิคฺโค ราชา สุรฏฺโฐ สารถึ เอตทพฺรูวิ
กุมคฺคํ ปฏิปนฺนมฺหา ภึสนํ โลมหํสนํ
ปุรโตว ทิสฺสติ มคฺโค ปจฺฉโต จ น ทิสฺสติ
กุมคฺคํ ปฏิปนฺนมฺหา ยมปุริสานํ สนฺติเก
อมานุโส วายติ คนฺโธ โฆโส สูยติ ทารุโณ
หตฺถิกฺขนฺธญฺจ อารุยฺห โอโลเกนฺโต จตุทฺทิสา
อทฺทส รุกฺขํ นิโคฺรธํ ปาทปํ ฉายสมฺปนฺนํ
นีลพฺภวณฺณสทิสํ เมฆวณฺณสิรนฺนิภํ
สารถึ อามนฺตยิ ราชา กึ เอโส ทิสฺสติ พฺรหา
นลพฺภวณฺณสทิโส เมฆวณฺณสิรนฺนิโภ
โส นิโคฺรโธ โส มหาราช ปาทโป ฉายสมฺปนฺโน
นีลพฺภวณฺณสทิโส เมฆวณฺณสิรนฺนิโภ
เตน ปายาสิ สุรฏฺโฐ เยน โส ทิสฺสติ พฺรหา



นีลพฺภวณฺณสทิโส เมฆวณฺณสิรนฺนิโภ
หตฺถิกฺขนฺธโต โอรุยฺห ราชา รุกฺขํ อุปาคมิ
นิสีทิ รุกฺขมูลสฺมึ สามจฺโจ สปริชโน
ปูรํ ปานียกรกํ ปูเว จิตฺเต จ อทฺทส
ปุริโส จ เทววณฺณี สพฺพาภรณภูสิโต
อุปสงฺกมิตฺวา ราชานํ โสรฏฺฐํ เอตทพฺรูวิ
สฺวาคตนฺเต มหาราช อโถ เต อทุราคตํ
ปิวตุ เทโว ปานียํ ปูเว ขาท อรินฺทม
ปิวิตฺวา ราชา ปานียํ สามจฺโจ สปริชโน
ปูเว ขาทิตฺวา ปิวิตฺวา จ สุรฏฺโฐ เอตทพฺรูวิ
เทวตา นุสิ คนฺธพฺโพ อาทุ สกฺโก ปุรินฺทโท
อชานนฺโต ตํ ปุจฺฉาม กถํ ชาเนมุ ตํ มยํ
นมฺหิ เทโว น คนฺธพฺโพ นาปิ สกฺโก ปุรินฺทโท
เปโต อหํ มหาราช สุรฏฺฐา อิธมาคโต
กึสีโล กึสมาจาโร สุรฏฺฐสฺมึ ปุเร ตุวํ
เกน เต พฺรหฺมจริเยน อานุภาโว อยํ ตว
ตํ สุโณหิ มหาราช อรินฺทม รฏฺฐวฑฺฒน
อมจฺจา ปาริสชฺชา จ พฺราหฺมโณ จ ปุโรหิโต
สุรฏฺฐสฺมึ อหํ เทว ปุริโส ปาปเจตโส
มิจฺฉาทิฏฺฐิ จ ทุสฺสีโล กทริโย ปริภาสโก



ททนฺตานํ กโรนฺตานํ วารยิสฺสํ พหุชนํ
อญฺเญสํ ททมานานํ อนฺตรายํ กโรมหํ
วิปาโก นตฺถิ ทานสฺส สํยมสฺส กุโต ผลํ
นตฺถิ อาจริโย นาม อทนฺตํ โก ทมิสฺสติ
สมตุลฺยานิ ภูตานิ กุเล เชฏฺฐาปจายิโก
นตฺถิ พลํ วิริยํ วา กุโต อุฏฺฐานโปริสํ
นตฺถิ ทานผลํ นาม น วิโสเธติ เวรินํ
ลทฺเธยฺยํ ลภเต มจฺโจ นียติ ปริณามชํ
นตฺถิ มาตา ปิตา ภาตา โลโก นตฺถิ อิโต ปรํ
นตฺถิ ทินฺนํ นตฺถิ หุตํ สุนิหิตํปิ น วิชฺชติ
โยปิ หเนยฺย ปุริสํ ปุริสสฺส ฉินฺทเต สิรํ
น โกจิ กิญฺจิ หนติ สตฺตนฺนํ วิวรมนฺตเร
อจฺเฉชฺโช อเภชฺโช ชีโว อฏฺฐํโส คุฬปริมณฺฑโล
โยชนานิ สตา ปญฺจ โก ชีวํ เฉตุมรหติ
ยถา สุตฺตคุเฬ ขิตฺเต นิพฺเพเฐนฺตํ ปลายติ
เอวเมวํปิ โส ชีโว นิพฺเพเฐนฺโต ปลายติ
ยถา คามโต นิกฺขมฺม อญฺญํ คามํ ปวิสติ
เอวเมวํปิ โส ชีโว อญฺญํ กายํ ปวิสติ




ยถา เคหโต นิกฺขมฺม อญฺญํ เคหํ ปวิสติ
เอวเมวํปิ โส ชีโว อญฺญํ โพนฺทึ นิวีสติ
จูฬาสีติ มหากปฺปิโน สตสหสฺสานิ เย พาลา เย จ ปณฺฑิตา
สํสารํ เขปยิตฺวาน ทุกฺขสฺสนฺตํ กริสฺสเร
มิตานิ สุขทุกฺขานิ โทเณหิ ปิฏเกหิ จ
ชิโน สพฺพํ ปชานาติ สมูฬฺหา อิตรา ปชา
เอวํทิฏฺฐิ ปุเร อาสึ สมูโฬฺห โมหปารุโต
มิจฺฉาทิฏฺฐิ จ ทุสฺสีโล กทริโย ปริภาสโก
โอรํ เม ฉหิ มาเสหิ กาลกิริยา ภวิสฺสติ
เอกนฺตํ กฏุกํ โฆรํ นิริยํ ปปติสฺสาหํ
จตุกฺกณฺณํ จตุทฺวารํ วิภตฺตํ ภาคโส มิตํ
อโยปาการปริยนฺตํ อยสา ปฏิกุชฺชิตํ
ตสฺส อโยมยา ภูมิ ชลิตา เตชสา ยุตา
สมนฺตา โยชนสตํ ผริตฺวา ติฏฺฐติ สพฺพทา
วสฺสสตสหสฺสานิ โฆโส สูยติ ตาวเท
ลกฺโข เอโส มหาราช สตภาคา วสฺสโกฏิโย
โกฏิสตสหสฺสานิ นิรเย ปจฺจเร ชนา
มิจฺฉาทิฏฺฐี จ ทุสฺสีลา เย จ อริยูปวาทิโน
ตตฺถาหํ ทีฆมทฺธานํ ทุกฺขํ เวทิสฺสํ เวทนํ
ผลํ ปาปสฺส กมฺมสฺส ตสฺมา โสจามหํ ภุสํ



ตํ สุโณหิ มหาราช อรินฺทม รฏฺฐวฑฺฒน
ธีตา มยฺหํ มหาราช อุตฺตรา ภทฺทมตฺถุ เต
กโรติ ภทฺทกํ กมฺมํ สีเลสูโปสเถ รตา
ทานรตา สํวิภาคี จ วทญฺญู วีตมจฺฉรา
อขณฺฑการี สิกฺขายํ สุณฺหา ปรกุเลสุ จ
อุปาสิกา สกฺยมุนิโน สมฺพุทฺธสฺส สิรีมโต
ภิกฺขุ จ สีลสมฺปนฺโน คามํ ปิณฺฑาย ปาวิสิ
โอกฺขิตฺตจกฺขุ สติมา คุตฺตทฺวาโร สุสํวุโต
สปทานํ จรมาโน อคมา ตํ นิเวสนํ
ตมทฺทส มหาราช อุตฺตรา ภทฺทมตฺถุ เต
ปูรํ ปานียกรกํ ปูเว จิตฺเต จ สา อทา
ปิตา เม กาลกโต ภนฺเต ตสฺเสตํ อุปกปฺปตุ
สมนนฺตรานุทิฏฺเฐ วิปาโก อุปปชฺชถ
ภุญฺชามิ กามกามี ราชา เวสฺสวโณ ยถา
ตํ สุโณหิ มหาราช อรินฺทม รฏฺฐวฑฺฒน
สเทวกสฺส โลกสฺส พุทฺโธ อคฺโค ปวุจฺจติ
ตํ พุทฺธํ สรณํ คจฺฉ สปุตฺตทาโร อรินฺทม
อฏฺฐงฺคิเกน มคฺเคน ผุสนฺติ อมตํ ปทํ
ตํ ธมฺมํ สรณํ คจฺฉ สปุตฺตทาโร อรินฺทม



จตฺตาโร จ ปฏิปนฺนา จตฺตาโร จ ผเล ฐิตา
เอส สงฺโฆ อุชุภูโต ปญฺญาสีลสมาหิโต
ตํ สงฺฆํ สรณํ คจฺฉ สปุตฺตทาโร อรินฺทม
ปาณาติปาตา วิรมสฺสุ ขิปฺปํ
โลเก อทินฺนํ ปริวชฺชยสฺสุ
อมชฺชโป โน จ มุสา อภาณิ
สเกน ทาเรน จ โหหิ ตุฏฺโฐ
อตฺถกาโมสิ เม ยกฺข หิตกาโมสิ เทวเต
กโรมิ ตุยฺหํ วจนํ ตฺวมสิ อาจริโย มม
อุเปมิ สรณํ พุทฺธํ ธมฺมญฺจาปิ อนุตฺตรํ
สงฺฆญฺจ นรเทวสฺส คจฺฉามิ สรณํ อหํ
ปาณาติปาตา วิรมามิ ขิปฺปํ
โลเก อทินฺนํ ปริวชฺชยามิ
อมชฺชโป โน จ มุสา ภณามิ
สเกน ทาเรน โหมิ ตุฏฺโฐ
โอผุนามิ มหาวาเต นทิยา วา สีฆคามิยา
วมามิ ปาปกํ ทิฏฺฐึ พุทฺธานํ สาสเน รโต
อิทํ วตฺวาน สุรฏฺโฐ วิรมิตฺวา ปาปทสฺสนํ




นโม ภควโต กตฺวา ปาโมกฺโข รถมารุยฺหีติ
นนฺทิกาเปตวตฺถุ ตติยํ
อุฏฺเฐหิ เรวเต สุปาปธมฺเม
เป
วิมานวตฺถุสฺมึ ปญฺจมสฺส มหารถวคฺคสฺส ทุติยวตฺถุสฺมึ ทฏฺฐพฺพํ
เรวติเปตวตฺถุ จตุตฺถํ
อิทํ มม อุจฺฉุวนํ มหนฺตํ
นิพฺพตฺตติ ปุญฺญผลํ อนปฺปกํ
ตํ ทานิ เม น ปริโภคํ อุเปติ
อาจิกฺข ภนฺเต กิสฺส อยํ วิปาโก
วิหญฺญามิ ขชฺชามิ จ วายมามิ จ
ปริสกฺกามิ ปริภุญฺชิตุํ กิญฺจิ
สฺวาหํ ฉินฺนาตุโม กปโณ ลาลปามิ
กิสฺส กมฺมสฺส อยํ วิปาโก
วิฆาโต จาหํ ปริปตามิ ฉมายํ
ปริวตฺตามิ วาริจโรว ฆมฺเม
ทูรโต จ เม อสฺสุกานิ คลนฺติ
อาจิกฺข ภนฺเต กิสฺส อยํ วิปาโก
ฉาโต กิลนฺโต จ ปิปาสิโต จ




สํตสิโต สาตสุขํ น วินฺเท
ปุจฺฉามิ ตํ เอตมตฺถํ ภทนฺเต
กถนฺนุ อุจฺฉุปริโภคํ ลเภยฺยํ
ปุเร ตุวํ กมฺมมกาสิ อตฺตนา
มนุสฺสภูโต ปุริมาย ชาติยา
อหญฺจ ตํ เอตมตฺถํ วทามิ
สุตฺวาน ตฺวํ เอตมตฺถํ วิชานํ
อุจฺฉู ตุวํ ขาทมาโน ปยาโต
ปุริโส จ เต ปิฏฺฐิโต อนุคญฺฉิ
โส จ ตํ ปจฺจาสนฺโต กเถสิ
ตสฺส ตุวํ น กิญฺจิ อาลปิตฺถ
โส จ ตํ อภณนฺตํ อยาจิ
เทเหยฺย อุจฺฉุนฺติ จ ตํ อโวจ
ตสฺส ตุวํ ปิฏฺฐิโต อุจฺฉฉ อทาสิ
ตสฺเสตํ กมฺมสฺส อยํ วิปาโก
อิงฺฆ ตฺวํ คนฺตฺวาน ปิฏฺฐิโต คเณฺหยฺยาสิ
คเหตฺวาน ขาทสฺสุ ยาวทตฺถํ
เตเนว ตฺวํ อตฺตมโน ภวิสฺสสิ
หฏโฐ อุทคฺโค จ ปโมทิโต จ



คนฺตฺวาน โส ปิฏฺฐิโต อคฺคเหสิ
คเหตฺวาน ตํ ขาทิ ยาวทตฺถํ
เตเนว โส อตฺตมโน อโหสิ
หฏฺโฐ อุทคฺโค จ ปโมทิโตติ
อุจฺฉุเปตวตฺถุ ปญฺจมํ
สาวตฺถี นาม นครํ หิมวนฺตสฺส ปสฺสโต
ตตฺถาสุํ เทฺว กุมารา ราชปุตฺตาติ เม สุตํ
ปมตฺตา รชนีเยสุ กามสฺสาทาภินนฺทิโน
ปจฺจุปฺปนฺเน สุเข คิทฺธา น เต ปสฺสึสุ นาคตํ
เต ปุตฺตา จ มนุสฺสตฺตา ปรโลกํ อิโต คตา
เต จ โฆเสนฺติ น ทิสฺสนฺโต ปุพฺเพ ทุกฺกฏมตฺตโน
พหูสุ วต สนฺเตสุ เทยฺยธมฺเม อุปฏฺฐิเต
นาสกฺขิมฺหา จ อตฺตานํ ปริตฺตโสตฺถึ กาตุํ สุขาวหํ
กึ ตโต ปาปกํ อสฺส ยนฺโน ราชกุลา จุตา
อุปปนฺนา เปตวิสยํ ขุปฺปิปาสาสมปฺปิตา
สามิโน อิธ หุตฺวาน โหนฺติ อสฺสามิโน ตหึ
มรนฺติ ขุปฺปิปาสาย มนุสฺสา อุนฺนโตนตา
เอวมาทีนวํ ญตฺวา อิสฺสรมานสมฺภวํ





ปหาย อิสฺสรมทํ ภเว สคฺคคโต นโร
กายสฺส เภทา สปฺปญฺโญ สคฺคํ โส อุปปชฺชตีติ
กุมารเปตวตฺถุ ฉฏฺฐํ
ปุพฺเพ กตานํ กมฺมานํ วิปาโก มถเย มนํ
รูเป สทฺเท รเส คนฺเธ โผฏฺฐพฺเพ จ มโนรเม
นจฺจํ คีตํ รตึ ขิฑฺฑํ อนุภุตฺวา อนปฺปกํ
อุยฺยาเน ปริจาริตฺวา ปวิสนฺโต คิริพฺพชํ
อิสึ สุเนตฺตมทฺทกฺขิ อตฺตทนฺตํ สมาหิตํ
อปฺปิจฺฉํ หิรีสมฺปนฺนํ อุญฺเฉ ปตฺตคเต รตํ
หตฺถิกฺขนฺธโต โอรุยฺห ลทฺธา ภนฺเตติ จ พฺรูวิ
ตสฺส ปตฺตํ คเหตฺวาน อุจฺจํ ปคฺคยฺห ขตฺติโย
ถณฺฑิเล ปตฺตํ ภินฺทิตฺวา หสมาโน อปกฺกมิ
รญฺโญ กิตวสฺสาหํ ปุตฺโต กึ มํ ภิกฺขุ กริสฺสสิ
ตสฺส กมฺมสฺส ผรุสสฺส วิปาโก กฏุโก อหุ
ยํ ราชปุตฺโต เวเทสิ นิรยมฺหิ สมปฺปิโต
ฉเฬว จตุราสีติ วสฺสานิ นหุตานิ จ
ภุสํ ทุกฺขํ นิคจฺฉิฏฺโฐ นิรเย กตกิพฺพิโส
อุตฺตาโนปิ จ ปจฺจิตฺถ นิกุชฺโช วามทกฺขิโณ
อุทฺธํปาโท ฐิโต เจว จิรํ พาโล อปจฺจิถ



พหูนิ วสฺสสหสฺสานิ ปูคานิ นหุตานิ จ
ภุสํ ทุกฺขํ นิคจฺฉิฏฺโฐ นิรเย กตกิพฺพิโส
เอตาทิสํ โข กฏุกํ อปฺปทุฏฺฐปโทสินํ
ปจฺจนฺติ ปาปกมฺมนฺตา อิสึ อาสชฺช สุพฺพตํ
โส ตตฺถ พหุวสฺสานิ เวทยิตฺวา พหุทุกฺขํ
ขุปฺปิปาสหโต นาม เปโต อาสิ ตโต จุโต
เอวมาทีนวํ ญตฺวา อิสฺสรมทสมฺภวํ
ปหาย อิสฺสรมทํ นิวาตมนุวตฺตเย
ทิฏฺเฐว ธมฺเม ปาสํโส โย พุทฺเธสุ สคารโว
กายสฺส เภทา สปฺปญฺโญ สคฺคํ โส อุปปชฺชตีติ
ราชปุตฺตเปตวตฺถุ สตฺตมํ
คูถกูปโต อุคฺคนฺตฺวา โก นุ ทิฏฺโฐว ติฏฺฐสิ
นิสํสยํ ปาปกมฺมนฺโต กินฺนุ สทฺทยเส ตุวนฺติ
อหํ ภทนฺเต เปโตมฺหิ ทุคฺคโต ยมโลกิโก
ปาปกมฺมํ กริตฺวาน เปตโลกํ อิโต คโตติ
กึ นุ กาเยน วาจาย มนสา ทุกฺกฏํ กตํ
กิสฺส กมฺมวิปาเกน อิทํ ทุกฺขํ นิคจฺฉสีติ
อหุ อาวาสิโก มยฺหํ อิสฺสุกี กุลมจฺฉรี
อชฺโฌสิโต มยฺหํ ฆเร กทริโย ปริภาสโก



ตสฺสาหํ วจนํ สุตฺวา ภิกฺขโว ปริภาสิสฺสํ
ตสฺส กมฺมวิปาเกน เปตโลกํ อิโต คโตติ
อมิตฺโต มิตฺตวณฺเณน โย เต อาสิ กุลูปโก
กายสฺส เภทา ทุปฺปญฺโญ กินฺนุ เปจฺจ คตึ คโตติ  
ตสฺเสวาหํ ปาปกมฺมสฺส สีเส ติฏฺฐามิ มตฺถเก
โส จ ปรวิสยํ ปตฺโต มเมว ปริวารโก
ยํ ภทนฺเตหนนฺตญฺเญ เอตํ เม โหตุ โภชนํ
อหญฺจ โข ยํหนามิ เอตํ โส อุปชีวตีติ
คูถขาทกเปตวตฺถุ อฏฺฐมํ
คูถกูปโต อุคฺคนฺตฺวา กา นุ ทิฏฺฐาว ติฏฺฐสิ
นิสํสยํ ปาปกมฺมนฺตา กินฺนุ สทฺทยเส ตุวนฺติ
อหํ ภทนฺเต เปตีมฺหิ ทุคฺคตา ยมโลกิกา
ปาปกมฺมํ กริตฺวาน เปตโลกํ อิโต คตาติ
กึ นุ กาเยน วาจาย มนสา ทุกฺกฏํ กตํ
กิสฺส กมฺมวิปาเกน อิทํ ทุกฺขํ นิคจฺฉสีติ
อหุ อาวาสิโก มยฺหํ อิสฺสุกี กุลมจฺฉรี
อชฺโฌสิโต มยฺหํ ฆเร กทริโย ปริภาสโก
ตสฺสาหํ วจนํ สุตฺวา ภิกฺขโว ปริภาสิสฺสํ
ตสฺส กมฺมวิปาเกน เปตโลกํ อิโต คตาติ



อมิตฺโต มิตฺตวณฺเณน โย เต อาสิ กุลูปโก
กายสฺส เภทา ทุปฺปญฺโญ กินฺนุ เปจฺจ คตึ คโตติ
ตสฺเสวาหํ ปาปกมฺมสฺส สีเส ติฏฺฐามิ มตฺถเก
โส จ ปรวิสยํ ปตฺโต มเมว ปริวารโก
ยํ ภทนฺเตหนนฺตญฺเญ เอตํ เม โหตุ โภชนํ
อหญฺจ โข ยํหนามิ เอตํ โส อุปชีวตีติ
คูถขาทกเปตวตฺถุ นวมํ
นคฺคา ทุพฺพณฺณรูปาถ กีสา ธมนิสณฺฐิตา
อุปฺผาสุลิกา กีสกา เก นุ ตุเมฺหถ มาริสาติ
มยํ ภทนฺเต เปตมฺหา ทุคฺคตา ยมโลกิกา
ปาปกมฺมํ กริตฺวาน เปตโลกํ อิโต คตาติ
กึ นุ กาเยน วาจาย มนสา ทุกฺกฏํ กตํ
กิสฺส กมฺมวิปาเกน เปตโลกํ อิโต คตาติ
อนวชฺเชสุ ติตฺเถสุ วิจินิมฺหฑฺฒมาสกํ
สนฺเตสุ เทยฺยธมฺเมสุ ทีปํ นากมฺหมตฺตโน
นทึ อุเปม ตสิตา ริตฺตกา ปริวตฺตติ
ฉายํ อุเปม อุเณฺหสุ อาตโป ปริวตฺตติ
อคฺคิวณฺโณว โน วาโต ฑหนฺโต อุปวายติ
เอตญฺจ ภนฺเต อรหาม อญฺญญฺจ ปาปกํ ตโต
อปิ โยชนานิ คจฺฉาม ฉาตา อาหารคิทฺธิโน



อลทฺธา เยว นิวตฺตาม อโห โน อปฺปปุญฺญตา
ฉาตา ปมุจฺฉิตา ภนฺเต ภูมิยํ ปฏิสุมฺภิตา
อุตฺตานา ปติกิราม อวกุชฺชา ปตามเส
เต จ ตตฺเถว ปติตา ภูมิยํ ปฏิสุมฺภิตา
อุรํ สีสญฺจ ฆฏฺเฏม อโห โน อปฺปปุญฺญตา
เอตญฺจ ภนฺเต อรหาม อญฺญญฺจ ปาปกํ ตโต
สนฺเตสุ เทยฺยธมฺเมสุ ทีปํ นากมฺหมตฺตโน
เต หิ นูน อิโต คนฺตฺวา โยนึ ลทฺธาน มานุสึ
วทญฺญู สีลสมฺปนฺนา กาหาม กุสลํ พหุนฺติ
คณเปตวตฺถุ ทสมํ
ทิฏฺฐา ตยา นิรยา ติรจฺฉานโยนี
เปตา อสุรา วาปิ มนุสฺสเทวา
สยมทฺทส กมฺมวิปากมตฺตโน
เนสฺสามิ ตํ ปาฏลิปุตฺตมกฺขตํ
ตตฺถ คนฺตฺวา กุสลํ กโรหิ กมฺมนฺติ
อตฺถกา โมสิ เม ยกฺข หิตกาโมสิ เทวเต
กโรมิ ตุยฺหํ วจนํ ตฺวมสิ อาจริโย เม
ทิฏฺฐา มยา นิรยา ติรจฺฉานโยนี
เปตา อสุรา วาปิ มนุสฺสเทวา



สยมทฺทส กมฺมวิปากมตฺตโน
กาหามิ ปุญฺญานิ อนปฺปกานีติ
ปาฏลิปุตฺตเปตวตฺถุ เอกาทสมํ
อยญฺจ เต โปกฺขรณี สุรมฺมา
สมา สุปฺปติตฺถา จ มโหทกา จ
สุปุปฺผิตา ภมรคณานุกิณฺณา
กถํ ตยา ลทฺธา อยํ มนุญฺญา
อิทญฺจ เต อมฺพวนํ สุรมฺมํ
สพฺโพตุกํ ธารยติ ผลานิ
สุปุปฺผิตํ ภมรคณานุกิณฺณํ
กถํ ตยา ลทฺธมิทํ วิมานนฺติ
อมฺพปกฺโกทกํ ยาคุํ สีตจฺฉายํ มโนรมํ
ธีตาย ทินฺนทาเนน เตน เม อิธ ลพฺภตีติ
สนฺทิฏฺฐิกํ เอว ปสฺสถ ทานสฺส
ทมสฺส สํยมสฺส วิปากํ
ทาสี อหํ อยฺยกุเลสุ หุตฺวา
สุณิสา โหมิ อคารสฺส อิสฺสราติ
อสาตํ สาตรูเปน ปิยรูเปน อปฺปิยํ
ทุกฺขํ สุขสฺส รูเปน ปมตฺตํ อติวตฺตตีติ
อมฺพวนเปตวตฺถุ ทฺวาทสมํ




ยํ ททาติ น ตํ โหติ เทเถว ทานํ ทตฺวาน
อุภยํ ตรติ อุภยํ เตน ทาเนน คจฺฉติ
ชาครถ มา ปมชฺชถาติ
อกฺขรุกฺขเปตวตฺถุ เตรสมํ
มยํ โภเค สํหริมฺห สเมน วิสเมน จ
เต อญฺเญ ปริภุญฺชนฺติ มยํ ทุกฺขสฺส ภาคินีติ
โภคสํหรเปตวตฺถุ จตุทฺทสมํ
สฏฺฐี วสฺสสหสฺสานิ ปริปุณฺณานิ สพฺพโส
นิรเย ปจฺจมานานํ กทา อนฺโต ภวิสฺสติ
นตฺถิ อนฺโต กุโต อนฺโต น อนฺโต ปฏิทิสฺสติ
ตถา หิ ปกตํ ปาปํ มม ตุยฺหญฺจ มาริส
ทุชฺชีวิตมชีวมฺห เย สนฺเต น ททมฺหเส
สนฺเตสุ เทยฺยธมฺเมสุ ทีปํ นากมฺหมตฺตโน
โส หิ นูน อิโต คนฺตฺวา โยนึ ลทฺธาน มานุสึ
วทญฺญู สีลสมฺปนฺโน กาหามิ กุสลํ พหุนฺติ
เสฏฺฐิปุตฺตเปตวตฺถุ ปณฺณรสมํ
กินฺนุ อุมฺมตฺตรูโปว มิโค ภนฺโตว ธาวสิ
นิสํสยํ ปาปกมฺมํ กินฺนุ สทฺทยเส ตุวนฺติ




อหํ ภนฺเต เปโตมฺหิ ทุคฺคโต ยมโลกิโก
ปาปกมฺมํ กริตฺวาน เปตโลกํ อิโต คโต
สฏฺฐี กูฏสหสฺสานิ ปริปุณฺณานิ สพฺพโส
สีเส มยฺหํ นิปตนฺติ เต ภินฺทนฺติ จ มตฺถกนฺติ
กินฺนุ กาเยน วาจาย มนสา ทุกฺกฏํ กตํ
กิสฺส กมฺมวิปาเกน เปตโลกํ อิโต คโตติ
สฏฺฐี กูฏสหสฺสานิ ปริปุณฺณานิ สพฺพโส
สีเส ตุยฺหํ นิปตนฺติ เต ภินฺทนฺติ จ มตฺถกนฺติ
อถทฺทุสาสึ สมฺพุทฺธํ สุเนตฺตํ ภาวิตินฺทฺริยํ
นิสินฺนํ รุกฺขมูลสฺมึ ฌายนฺตํ อกุโตภยํ
สาลิตฺตกปฺปหาเรน ภินฺทิสฺสํ ตสฺส มตฺถกํ
ตสฺส กมฺมวิปาเกน อิทํ ทุกฺขํ นิคจฺฉิสฺสํ
สฏฺฐี กูฏสหสฺสานิ ปริปุณฺณานิ สพฺพโส
สีเส มยฺหํ นิปตนฺติ เต ภินฺทนฺติ จ มตฺถกนฺติ
ธมฺเมน เต กาปุริส
สฏฺฐี กูฏสหสฺสานิ ปริปุณฺณานิ สพฺพโส
สีเส ตุยฺหํ นิปตนฺติ เต ภินฺทนฺติ จ มตฺถกนฺติ
สฏฺฐิกูฏสหสฺสเปตวตฺถุ โสฬสมํ



ตสฺสุทฺทานํ
อมฺพสกฺขโร เสริสฺสโก จ ปิงฺคโล เรวตี อุจฺฉุขาทโก
เทฺว กุมารา เทฺว คูถโภชนา ปาฏลิโปกฺขรณี จ
อกฺขโต โภคสํหรา เสฏฺฐิปุตฺตา สฏฺฐิกูฏสหสฺสานิ
วคฺโค เตน ปวุจฺจตีติ

มหาวคฺโค จตุตฺโถ
เปตวตฺถุ สมตฺตํ








สุตฺตนฺตปิฏเก ขุทฺทกนิกายสฺส เถรคาถา

นโม ตสฺส ภควโต อรหโต สมฺมาสมฺพุทฺธสฺส
สีหานํว นทนฺตานํ ทาฐีนํ คิริคพฺภเร
สุณาถ ภาวิตตฺตานํ คาถา อตฺถุปนายิกา
ยถานามา ยถาโคตฺตา ยถาธมฺมวิหาริโน
ยถาธิมุตฺตา สปฺปญฺญา วิหรึสุ อตนฺทิตา
ตตฺถ ตตฺถ วิปสฺสิตฺวา ผุสิตฺวา อจฺจุตํ ปทํ
กตนฺตํ ปจฺจเวกฺขนฺตา อิมมตฺถํ อภาสึสุ

เอกนิปาโต
เถรคาถาย เอกนิปาตสฺส ปฐมวคฺโค
ฉนฺนา เม กุฏิกา สุขา นิวาตา วสฺส เทว ยถาสุขํ
จิตฺตํ เม สุสมาหิตํ วิมุตฺตํ อาตาปี วิหรามิ วสฺสเทวาติ
อิตฺถํ สุทํ อายสฺมา สุภูติ เถโร คาถํ อภาสิตฺถาติ
อุปสนฺโต อุปรโต มนฺตภาณี อนุทฺธโต
ธุนาติ ปาปเก ธมฺเม ทุมปตฺตํว มาลุโตติ
อิตฺถํ สุทํ อายสฺมา มหาโกฏฺฐิโต เถโร คาถํ อภาสิตฺถ




ปญฺญํ อิมํ ปสฺส ตถาคตานํ
อคฺคิ ยถา ปชฺชลิโต นิสีเว
อาโลกทา จกฺขุททา ภวนฺติ
เย อาคตานํ วินยนฺติ กงฺขนฺติ
อิตฺถํ สุทํ อายสฺมา กงฺขาเรวโต เถโร คาถํ อภาสิตฺถ
สพฺภิเรว สมาเสถ ปณฺฑิเตหตฺถทสฺสิภิ
อตฺถํ มหนฺตํ คมฺภีรํ ทุทฺทสํ นิปุณํ อณณ
ธีรา สมธิคจฺฉนฺติ อปฺปมตฺตา วิจกฺขณาติ
อิตฺถํ สุทํ อายสฺมา ปุณฺโณ มนฺตานิปุตฺโต เถโร คาถํ อภาสิตฺถ
โย ทุทฺทมโย ทเมน ทนฺโต
ทพฺโพ สนฺตุสิโต วิติณฺณกงฺโข
วิชิตาวิ อเปตเภรโว หิ
ทพฺโพ โส ปรินิพฺพุโต ฐิตตฺโตติ
อิตฺถํ สุทํ อายสฺมา ทพฺโพ เถโร คาถํ อภาสิตฺถ
โย สีตวนํ อุปาคา ภิกฺขุ
เอโก สนฺตุสิโต สมาหิตตฺโต
วิชิตาวิ อเปตโลมหํโส
รกฺขํ กายคตาสตึ ธีติมาติ
อิตฺถํ สุทํ อายสฺมา สีตวนิโย เถโร




โย ปานุทิ มจฺจุราชสฺส เสนํ
นฬเสตตว สุทุพฺพลํ มโหโฆ
วิชิตาวิ อเปตเภรโว หิ
ทนฺโต โส ปรินิพฺพุโต ฐิตตฺโตติ
อิตฺถํ สุทํ อายสฺมา ภลฺลิโย เถโร
โย ทุทฺทมโย ทเมน ทนฺโต
ธีโร สนฺตุสิโต วิติณฺณกงฺโข
วิชิตาวิ อเปตโลมหํโส
วีตราโค ปรินิพฺพุโต ฐิตตฺโตติ
วีโร เถโร
สฺวาคตํ นาปคตํ นยิทํ ทุมฺมนฺติตํ มม
ปวิภตฺเตสุ ธมฺเมสุ ยํ เสฏฺฐํ ตทุปาคมินฺติ
ปิลินฺทวจฺโฉ เถโร
วิหริ อเปกฺขํ อิธ วา หุรํ วา
โย เวทคู สนฺตุสิโต ยตตฺโต
สพฺเพสุ ธมฺเมสุ อนูปลิตฺโต
โลกสฺส ชญฺญา อุทยพฺพยญฺจาติ
ปุณฺณมาโส เถโร




อุทฺทานํ
สุภูติ โกฏฺฐิโต เถโร กงฺขาเรวตปุณฺณโก
มนฺตานิปุตฺโต ทพฺโพ จ สีตวนิโย จ ภลฺลิโย
วีโร ปิลินฺทวจฺโฉ จ ปุณฺณมาโส ตโมนุโทติ
วคฺโค ปฐโม

เถรคาถาย เอกนิปาตสฺส ทุติยวคฺโค
ปามุชฺชพหุโล ภิกฺขุ ธมฺเม พุทฺธปฺปเวทิเต
อธิคจฺเฉ ปทํ สนฺตํ สงฺขารูปสมํ สุขนฺติ
จูฬวจฺโฉ เถโร
ปญฺญาพลี สีลวตูปปนฺโน
สมาหิโต ฌานรโต สตีมา
ยทตฺถิยํ โภชนํ ภุญฺชมาโน
กงฺเขถ กาลํ อิธ วีตราโคติ
มหาวจฺโฉ เถโร
นีลพฺภวณฺณา รุจิรา สีตวารี สุจินฺธรา
อินฺทโคปกสญฺฉนฺนา เต เสลา รมยนฺติ มนฺติ
วนวจฺโฉ เถโร
อุปชฺฌาโย มํ อวจาสิ อิโต คจฺฉามิ สีวก




คาเม เม วสติ กาโย อรญฺญํ เม คโต มโน
เสมานโกปิ คจฺฉามิ นตฺถิ สงฺโค วิชานตนฺติ
วนวจฺฉสฺส เถรสฺส สามเณโร
ปญฺจ ฉินฺเท ปญฺจ ชเห ปญฺจ จุตฺตริ ภาวเย
ปญฺจสงฺคาติโค ภิกฺขุ โอฆติณฺโณติ วุจฺจตีติ
กุณฺฑธาโน เถโร
ยถาปิ ภทฺโท อาชญฺโญ นงฺคลาวตฺตนี สิขี
คจฺฉติ อปฺปกสิเรน เอวํ รตฺตินฺทิวา มม
คจฺฉนฺติ อปฺปกสิเรน สุเข ลทฺเธ นิรามิเสติ
เพลฏฺฐสีโส เถโร
มิทฺธี ยทา โหติ มหคฺฆโส จ
นิทฺทายิตา สมฺปริวตฺตสายี
มหาวราโหว นิวาปปุฏฺโฐ
ปุนปฺปุนํ คพฺภมุเปติ มนฺโทติ
ทาสโก เถโร
อหุ พุทฺธสฺส ทายาโท ภิกฺขุ เภสกฬาวเน
เกวลํ อฏฺฐิสญฺญาย อผริ ปฐวึ อิมํ
มญฺเญหํ กามราคํ โส ขิปฺปเมว ปหียตีติ
สิงฺคาลปิตา เถโร
อุทกํ หิ นยนฺติ เนตฺติกา อุสุการา นมยนฺติ เตชนํ



ทารุํ นมยนฺติ ตจฺฉกา อตฺตานํ ทมยนฺติ สุพฺพตาติ
กุโฬ เถโร
มรเณ เม ภยํ นตฺถิ นิกนฺติ นตฺถิ ชีวิเต
สนฺเทหํ นิกฺขิปิสฺสามิ สมฺปชาโน ปติสฺสโตติ
อชิโต เถโร
อุทฺทานํ
จูฬวจฺโฉ มหาวจฺโฉ วนวจฺโฉ จ สีวโก
กุณฺฑธาโน จ เพลฏฺฐิ ทาสโก จ ตโต ปรํ
สิงฺคาลปิติโก เถโร กุโฬ จ อชิโต ทสาติ
วคฺโค ทุติโย

เถรคาถาย เอกนิปาตสฺส ตติยวคฺโค
นาหํ ภยสฺส ภายามิ สตฺถา โน อมตสฺส โกวิโท
ยตฺถ ภยํ นาวติฏฺฐติ เตน มคฺเคน วชนฺติ ภิกฺขโวติ
นิโคฺรโธ เถโร
นีลา สุคีวา สิขิโน โมรา การวิยํ อภินทนฺติ
เต สีตวาตกลิตา สุตฺตํ ฌานํ นิโพเธนฺตีติ
จิตฺตโก เถโร



อหํ โข เวฬุคุมฺพสฺมึ ภุตฺวาน มธุปายาสํ
ปทกฺขิณํ สมฺมสนฺโต ขนฺธานํ อุทยพฺพยํ
สานน ปฏิคฺคมิสฺสามิ วิเวกมนุพฺรูหยนฺติ
โคสาโล เถโร
อนุวสฺสิโก ปพฺพชิโต ปสฺส ธมฺมสุธมฺมตํ
ติสฺโส วิชฺชา อนุปฺปตฺตา กตํ พุทฺธสฺส สาสนนฺติ
สุคนฺโธ เถโร
โอภาสชาตํ ผลคํ จิตฺตํ ยสฺส อภิณฺหโส
ตาทิสํ ภิกฺขุมาสชฺช กณฺห ทุกฺขํ นิคจฺฉสีติ
นนฺทิโย เถโร
สุตฺวา สุภาสิตํ วาจํ พุทฺธสฺสาทิจฺจพนฺธุโน
ปจฺจพฺยาธึ หิ นิปุณํ วาลคฺคํ อุสุนา ยถาติ
อภโย เถโร
ทพฺพํ กุสํ โปฏกิลํ อุสีรํ มุญฺชปพฺพชํ
อุรสา ปนุทหิสฺสามิ วิเวกมนุพฺรูหยนฺติ
โลมสกงฺคิโย เถโร
กจฺจิ โน วตฺถปสุโต กจฺจิ โน ภูสนารโต
กจฺจิ สีลมยํ คนฺธํ ตฺวํ วาสิ เนตรา ปชาติ
ชมฺพุคามิกปุตฺโต เถโร
สมุนฺนมยมตฺตานํ อุสุกาโรว เตชนํ



จิตฺตํ อุชุํ กริตฺวาน อวิชฺชํ ภินฺท หาริตาติ
หาริโต เถโร
อาพาเธ เม สมุปฺปนฺเน สติ เม อุปปชฺชถ
อาพาโธ เม สมุปฺปนฺโน กาโล เม นปฺปมชฺชิตุนฺติ
อุตฺติโย เถโร
อุทฺทานํ
นิโคฺรโธ จิตฺตโก เถโร โคสาลตฺเถโร สุคนฺโธ
นนฺทิโย อภโย เถโร เถโร โลมสกงฺคิโย
ชมฺพุคามิกปุตฺโต จ หาริโต อุตฺติโย อิสีติ
วคฺโค ตติโย

เถรคาถาย เอกนิปาตสฺส จตุตฺถวคฺโค
ผุฏฺโฐ ฑํเสหิ มกเสหิ อรญฺญสฺมึ พฺรหาวเน
นาโค สงฺคามสีเสว สโต ตตฺราธิวาสเยติ
คหุรตีริโย เถโร
อชรํ ชีรมาเนน ตปฺปมาเนน นิพฺพุตึ
นิรามิสํ ปรมํ สนฺตึ โยคกฺเขมํ อนุตฺตรนฺติ
สุปฺปิโย เถโร



ยถาปิ เอกปุตฺตสฺมึ ปิยสฺมึ กุสลี สิยา
เอวํ สพฺเพสุ ปาเณสุ สพฺพตฺถ กุสโล สิยาติ
โสปาโก เถโร
อนาสนฺนวรา เอตา นิจฺจเมว วิชานตา
คามา อรญฺญมาคมฺม ตโต เคหํ อุปาวิสึ
ตโต อุฏฺฐาย ปกฺกามึ อนามนฺเตตฺวา โปสิโยติ
โปสิโย เถโร
สุขํ สุขตฺโถ ลภเต ตทาจรํ
กิตฺติญฺจ ปปฺโปติ ยสสฺส วฑฺฒติ
โย อริยมฏฺฐงฺคิกมญฺชสํ อุชุํ
ภาเวติ มคฺคํ อมตสฺส ปตฺติยาติ
สามญฺญกานิ เถโร
สาธุ สุตํ สาธุ จริตกํ
สาธุ สทา อนิเกตวิหาโร
อตฺถปุจฺฉนํ ปทกฺขิณกมฺมํ
เอตํ สามญฺญํ อกิญฺจนสฺสาติ
กุมาปุตฺโต เถโร
นานาชนปทํ ยนฺติ วิจรนฺตา อสญฺญตา
สมาธิญฺจ วิราเธนฺติ กึสุ รฏฺฐจริยา กริสฺสติ
ตสฺมา วิเนยฺย สารมฺภํ ฌาเยยฺย อปุรกฺขโตติ
กุมาปุตฺตตฺเถรสฺส สหายโก เถโร


โย อิทฺธิยา สรภุํ อฏฺฐเปสิ
ควมฺปติ โส อสิโต อเนโช
ตํ สพฺพสงฺคาติคตํ มหามุนึ
เทวา นมสฺสนฺติ ภวสฺส ปารคุนฺติ
ควมฺปติ เถโร
สตฺติยา วิย โอมฏฺโฐ ฑยฺหมาเนว มตฺถเก
กามราคปฺปหานาย สโต ภิกฺขุ ปริพฺพเชติ
ติสฺโส เถโร
สตฺติยา วิย โอมฏฺโฐ ฑยฺหมาเนว มตฺถเก
ภวราคปฺปหานาย สโต ภิกฺขุ ปริพฺพเชติ
วฑฺฒมาโน เถโร
อุทฺทานํ
คหุรตีริโย สุปฺปิโย โสปาโก จ โปสิโย จ
สามญฺญกานิ กุมาปุตฺโต กุมาปุตฺตสหายโก
ควมฺปติ ติสฺสตฺเถโร วฑฺฒมาโน มหายโสติ
วคฺโค จตุตฺโถ




เถรคาถาย เอกนิปาตสฺส ปญฺจมวคฺโค
วิวรมนุปตนฺติ วิชฺชุตา
เวภารสฺส จ ปณฺฑวสฺส จ
นควิวรคโต จ ฌายติ
ปุตฺโต อปฺปฏิมสฺส ตาทิโนติ
สิริวฑฺโฒ เถโร
หเล อุปหเล สีสุปหเล หลา อุปหลา สีสุปหลา
ปติสฺสติกา นุ โข วิหรถ อาคโต โว วาลํ วิย เวธิยตีติ
ขทิรวนิโย เถโร
สุมุตฺติโก สุมุตฺติโก สาหุ สมุตฺติโกมฺหิ ตีหิ ขุชฺชเกหิ
อสิตาสุ มยา นงฺคลาสุ มยา ขุทฺทกุทฺทาลาสุ มยา
ยทิปิ อิธเมว อิธเมว อถ วาปิ อลเมว อลเมว
ฌาย สุมงฺคล ฌาย สุมงฺคล อปฺปมตฺโต วิหร สุมงฺคลาติ
สุมงฺคโล เถโร
มตํ วา อมฺม โรทนฺติ โย วา ชีวํ น ทิสฺสติ
ชีวนฺตํ มํ อมฺม ทิสฺสนฺติ กสฺมา มํ อมฺม โรทสีติ
สานุ เถโร
ยถาปิ ภทฺโท อาชญฺโญ ขลิตฺวา ปฏิติฏฺฐติ




เอวํ ทสฺสนสมฺปนฺนํ สมฺมาสมฺพุทฺธสาวกนฺติ
รมณียวิหารี เถโร
สทฺธายาหํ ปพฺพชิโต อคารสฺมา อนคาริยํ
สติ ปญฺญา จ เม วุฑฺฒา จิตฺตญฺจ สุสมาหิตํ
กามํ กรสฺสุ รูปานิ เนว มํ พฺยาธยิสฺสสีติ
สมิทฺธิ เถโร
นโม เต พุทฺธวีรตฺถุ วิปฺปมุตฺโตสิ สพฺพธิ
ตุยฺหาปทาเน วิหรํ วิหรามิ อนาสโวติ
อุชฺชโย เถโร
ยโต อหํ ปพฺพชิโต อคารสฺมา อนคาริยํ
นาภิชานามิ สงฺกปฺปํ อนริยํ โทสสํหิตนฺติ
สญฺชโย เถโร
วิหวิหาภินทิเต สิปฺปิกาภิรุเตหิ จ
น เม ตํ ผนฺทติ จิตฺตํ เอกตฺตํ นิรตํ หิ เมติ
รามเณยฺยโก เถโร
ธรณีว สิจฺจติ วาติ มาลุโต วิชฺชุตา จรติ นเภ
อุปสมฺมนฺติ วิตกฺกา จิตฺตํ สุสมาหิตํ มมนฺติ
วิมโล เถโร
อุทฺทานํ
สิริวฑฺโฒ เรวโต เถโร ขทิรวนิโย สุมงฺคโล




สานุ รมณียวิหารี จ สมิทฺธิ อุชฺชยสญฺชโย
รามเณยฺยโก โส เถโร วิมโล จ รณญฺชโหติ
วคฺโค ปญฺจโม

เถรคาถาย เอกนิปาตสฺส ฉฏฺฐวคฺโค
วสฺสติ เทโว ยถา สุคีตํ ฉนฺนา เม กุฏิกา สุขา นิวาตา
จิตฺตํ สุสมาหิตญฺจ มยฺหํ อถ เจ ปตฺถยสิ ปวสฺส เทวาติ
โคธิโก เถโร
วสฺสติ เทโว ยถา สุคีตํ ฉนฺนา เม กุฏิกา สุขา นิวาตา
จิตฺตํ สุสมาหิตญฺจ มยฺหํ อถ เจ ปตฺถยสิ ปวสฺส เทวาติ
สุพาหุ เถโร
วสฺสติ เทโว ยถา สุคีตํ ฉนฺนา เม กุฏิกา สุขา นิวาตา
ตสฺสํ วิหรามิ อปฺปมตฺโต อถ เจ ปตฺถยสิ ปวสฺส เทวาติ
วลฺลิโย เถโร
วสฺสติ เทโว ยถา สุคีตํ ฉนฺนา เม กุฏิกา สุขา นิวาตา
ตสฺสํ วิหรามิ อทุติโย อถ เจ ปตฺถยสิ ปวสฺส เทวาติ
อุตฺติโย เถโร




อาสนฺทิกุฏิกํ กตฺวา โอคยฺห อญฺชนาวนํ
ติสฺโส วิชฺชา อนุปฺปตฺตา กตํ พุทฺธสฺส สาสนนฺติ
อญฺชนาวนิโย เถโร
โก กุฏิกายํ ภิกฺขุ กุฏิกายํ วีตราโค สุสมาหิตจิตฺโต
เอวํ ชานาหิ อาวุโส อโมฆา เต กุฏิกา กตาติ
กุฏิวิหารี เถโร
อยมาหุ ปุราณิยา กุฏิกา อญฺญํ ปตฺถยเส นวํ กุฏึ
อาสํ กุฏิยา วิราชย ทุกฺขา ภิกฺขุ ปุน นวา กุฏีติ
กุฏิวิหารี เถโร
รมณียา เม กุฏิกา สทฺธาเทยฺยา มโนรมา
น เม อตฺโถ กุมารีหิ เยสํ อตฺโถ ตหึ คจฺฉถ นาริโยติ
รมณียกุฏิโก เถโร
สทฺธายาหํ ปพฺพชิโต อรญฺเญ เม กุฏิกา กตา
อปฺปมตฺโต จ อาตาปี สมฺปชาโน ปติสฺสโตติ
โกสลฺลวิหารี เถโร
เต เม อิชฺฌึสุ สงฺกปฺปา ยทตฺโถ ปาวิสึ กุฏึ
วิชฺชาวิมุตฺตึ ปจฺเจสฺสํ มานานุสยมุชฺชหนฺติ
สีวลี เถโร



อุทฺทานํ
โคธิโก จ สุพาหุ จ วลฺลิโย อุตฺติโย อิสิ
อญฺชนาวนิโย เถโร ทุเว กุฏิวิหาริโน
รมณียกุฏิโก เถโร โกสลฺลวฺหยสีวลีติ
วคฺโค ฉฏฺโฐ

เถรคาถาย เอกนิปาตสฺส สตฺตมวคฺโค
ปสฺสติ ปสฺโส ปสฺสนฺตํ อปสฺสนฺตญฺจ ปสฺสติ
อปสฺสนฺโต อปสฺสนฺตํ ปสฺสนฺตญฺจ น ปสฺสตีติ
วปฺโป เถโร
เอกกา มยํ อรญฺเญ วิหราม
อปวิทฺธํว วนสฺมึ ทารุกํ
ตสฺส เม พหุกา ปิหยนฺติ
เนรยิกา วิย สคฺคคามินนฺติ
วชฺชิปุตฺตโก เถโร
จุตา ปตนฺติ ปติตา คิทฺธา จ ปุนราคตา
กตกิจฺจํ รตรมฺมํ สุเขนนฺวาคตํ สุขนฺติ
ปกฺโข เถโร
ทุมวฺหยาย อุปฺปนฺโน ชาโต ปณฺฑรเกตุนา



เกตุหา เกตุนา เยว มหาเกตุํ ปธํสยีติ
วิมลโกณฺฑญฺโญ เถโร
อุกฺเขปกฏวจฺฉสฺส สงฺกลิตํ พหูหิ วสฺเสหิ
ตํ ภาสติ คหฏฺฐานํ สุนิสินฺโน อุฬารปาโมชฺโชติ
อุกฺเขปกฏวจฺโฉ เถโร
อนุสาสิ มหาวีโร สพฺพธมฺมาน ปารคู
ตสฺสาหํ ธมฺมํ สุตฺวาน วิหาสึ สนฺติเก รโต
ติสฺโส วิชฺชา อนุปฺปตฺตา กตํ พุทฺธสฺส สาสนนฺติ
เมฆิโย เถโร
กิเลสา ฌาปิตา มยฺหํ ภวา สพฺเพ สมูหตา
วิกฺขีโณ ชาติสํสาโร นตฺถิทานิ ปุนพฺภโวติ
เอกธมฺมสวนิโย เถโร
อธิเจตโส อปฺปมชฺชโต มุนิโน โมนปเถสุ สิกฺขโต
โสภา น ภวนฺติ ตาทิโน อุปสนฺตสฺส สทา สตีมโตติ
เอกุทานิโย เถโร
สุตฺวาน ธมฺมํ มหโต มหารสํ
สพฺพญฺญุตญฺญาณวเรน เทสิตํ
มคฺคํ ปปชฺชึ อมตสฺส ปตฺติยา
โส โยคกฺเขมสฺส ปถสฺส โกวิโทติ
ฉนฺโน เถโร



สีลเมว อิธ อคฺคํ ปญฺญวา ปน อุตฺตโม
มนุสฺเสสุ จ เทเวสุ สีลปญฺญาณโต ชยนฺติ
ปุณฺโณ เถโร
อุทฺทานํ
วปฺโป จ วชฺชิปุตฺโต จ ปกฺโข วิมลโกณฺฑญฺโญ
อุกฺเขปกฏวจฺโฉ จ เมฆิโย เอกธมฺมิโก
เอกุทานิยฉนฺโน จ ปุณฺณตฺเถโร มหพฺพโลติ
วคฺโค สตฺตโม

เถรคาถาย เอกนิปาตสฺส อฏฺฐมวคฺโค
สุสุขุมนิปุณตฺถทสฺสินา
มติกุสเลน นิวาตวุตฺตินา
สํเสวิตพุทฺธสีลินา
นิพฺพานํ น หิ เตน ทุลฺลภนฺติ
วจฺฉปาโล เถโร
ยถา กลีโร สุสุ วฑฺฒิตคฺโค
ทุนฺนิกฺขโส โหติ ปสาขชาโต
เอวํ อหํ ภริยายานีตาย



อนุมญฺญ มํ ปพฺพชิโตมฺหิทานีติ
อาตุโม เถโร
ชิณฺณญฺจ ทิสฺวา ทุกฺขิตญฺจ พฺยาธิตํ
มตญฺจ ทิสฺวา คตมายุสงฺขยํ
ตโต อหํ นิกฺขมิตูน ปพฺพชึ
ปหาย กามานิ มโนรมานีติ
มาณโว เถโร
กามฉนฺโท จ พฺยาปาโท ถีนมิทฺธญฺจ ภิกฺขุโน
อุทฺธจฺจํ วิจิกิจฺฉา จ สพฺพโสว น วิชฺชตีติ
สุยามโน เถโร
สาธุ สุวหิตานํ ทสฺสนํ กงฺขา ฉิชฺชติ พุทฺธิ วฑฺฒติ
พาลมฺปิ กโรนฺติ ปณฺฑิตํ ตสฺมา สาธุ สตํ สมาคโมติ
สุสารโท เถโร
อุปฺปตนฺเตสุ นิปเต นิปตนฺเตสุ อุปฺปเต
วเส อวสมาเนสุ รมมาเนสุ โน รเมติ
ปิยญฺชโห เถโร
อิทํ ปุเร จิตฺตมจาริ จาริกํ
เยนิจฺฉกํ ยตฺถกามํ ยถาสุขํ
ตทชฺชหํ นิคฺคหิสฺสามิ โยนิโส
หตฺถึ ปภินฺนํ วิย องฺกุสคฺคาโหติ
หตฺถาโรหปุตฺโต เถโร



อเนกชาติสํสารํ สนฺธาวิสฺสํ อนิพฺพิสํ
ตสฺส เม ทุกฺขชาตสฺส ทุกฺขกฺขนฺโธ ปรทฺธโตติ
เมณฺฑสิโร เถโร
สพฺโพ ราโค ปหีโน เม สพฺโพ โทโส สมูหโต
สพฺโพ เม วิคโต โมโห สีติภูโตสฺมิ นิพฺพุโตติ
รกฺขิโต เถโร
ยํ มยา ปกตํ กมฺมํ อปฺปํ วา ยทิ วา พหุํ
สพฺพเมตํ ปริกฺขีณํ นตฺถิทานิ ปุนพฺภโวติ
อุคฺโค เถโร
อุทฺทานํ
วจฺฉปาโล จ โย เถโร อาตุโม มาณโว อิสิ
สุยามโน สุสารโท เถโร โย จ ปิยญฺชโห
อาโรหปุตฺโต เมณฺฑสิโร รกฺขิโต อุคฺคสวฺหโยติ
วคฺโค อฏฺฐโม

เถรคาถาย เอกนิปาตสฺส นวมวคฺโค
ยํ มยา ปกตํ ปาปํ ปุพฺเพ อญฺญาสุ ชาติสุ
อิเธว ตํ เวทนิยํ วตฺถุ อญฺญํ น วิชฺชตีติ
สมิติคุตฺโต เถโร



เยน เยน สุภิกฺขานิ สิวานิ อภยานิ จ
เตน ปุตฺตก คจฺฉสฺสุ มา โสกา ปหโต ภวาติ
กสฺสโป เถโร
สีหปฺปมตฺโต วิหร รตฺตินฺทิวมตนฺทิโต
ภาเวหิ กุสลํ ธมฺมํ ชห สีฆํ สมุสฺสยนฺติ
สีโห เถโร
สพฺพรตฺตึ สุปิตฺวาน ทิวา สงฺคณิเก รโต
กุทาสฺสุ นาม ทุมฺเมโธ ทุกฺขสฺสนฺตํ กริสฺสตีติ
นีโต เถโร
จิตฺตนิมิตฺตสฺส โกวิโท ปวิเวกรสํ วิชานิย
ฌายํ นิปโก ปติสฺสโต อธิคจฺเฉยฺย สุขํ นิรามิสนฺติ
สุนาโค เถโร
อิโต พหิทฺธา ปุถุอญฺญวาทินํ
มคฺโค น นิพฺพานคโม ยถา อยํ
อิติสฺสุ สงฺฆํ ภควานุสาสติ
สตฺถา สยํ ปาณิตเลว ทสฺสยนฺติ
นาคิโต เถโร
ขนฺธา ทิฏฺฐา ยถาภูตํ ภวา สพฺเพ ปทาลิตา
วิกฺขีโณ ชาติสํสาโร นตฺถิทานิ ปุนพฺภโวติ
ปวิฏฺโฐ เถโร



อสกฺขึ วต อตฺตานํ อุทฺธาตุํ อุทกา ถลํ
วุยฺหมาโน มโหโฆว สจฺจานิ ปฏิวิชฺฌหนฺติ
อชฺชุโน เถโร
อุตฺติณฺณา ปงฺกา ปลิปา ปาตาลา ปริวชฺชิตา
มุตฺโต โอฆา จ คนฺถา จ สพฺเพ มานา วิสํหตาติ
เทวสโภ เถโร
ปญฺจกฺขนฺธา ปริญฺญาตา ติฏฺฐนฺติ ฉินฺนมูลกา
วิกฺขีโณ ชาติสํสาโร นตฺถิทานิ ปุนพฺภโวติ
สามิทตฺโต เถโร
อุทฺทานํ
เถโร สมิติคุตฺโต จ กสฺสโป สีหสวฺหโย
นีโต สุนาโค นาคิโต ปวิฏฺโฐ อชฺชุโน อิสิ
เทวสโภ จ โย เถโร สามิทตฺโต มหพฺพโลติ
วคฺโค นวโม

เถรคาถาย เอกนิปาตสฺส ทสมวคฺโค
น ตถามตํ สตรสํ สุธนฺนํ ยํ มยชฺช ปริภุตฺตํ
อปริมิตทสฺสินา โคตเมน พุทฺเธน เทสิโต ธมฺโมติ
ปริปุณฺณโก เถโร



ยสฺสาสวา ปริกฺขีณา อาหาเร จ อนิสฺสิโต
สุญฺญโต อนิมิตฺโต จ วิโมกฺโข ยสฺส โคจโร
อากาเสว สกุนฺตานํ ปทนฺตสฺส ทุรนฺวยนฺติ
วิชโย เถโร
ทุกฺขา กามา เอรก น สุขา กามา เอรก
โย กาเม กามยติ ทุกฺขํ โส กามยติ เอรก
โย กาเม น กามยติ ทุกฺขํ โส น กามยติ เอรกาติ
เอรโก เถโร
นโม หิ ตสฺส ภควโต สกฺยปุตฺตสฺส สิรีมโต
เตนายํ อคฺคปุตฺเตน อคฺคธมฺโม สุเทสิโตติ
เมตฺตชิ เถโร
อนฺโธหํ หตเนตฺโตสฺมิ กนฺตารทฺธาน ปกฺขนฺโต
สยมาโนปิ คมิสฺสํ น สหาเยน ปาเปนาติ
จกฺขุปาโล เถโร
เอกํ ปุปฺผํ จชิตฺวาน อสีติวสฺสโกฏิโย
สคฺเคสุ ปริจาเรตฺวา เสสเกนมฺหิ นิพฺพุโตติ
ขณฺฑสุมโน เถโร
หิตฺวา สตปลํ กํสํ โสวณฺณํ สตราชิกํ
อคฺคหึ มตฺติกาปตฺตํ อิทํ ทุติยาภิเสจนนฺติ
ติสฺโส เถโร




รูปํ ทิสฺวา สติ มุฏฺฐา ปิยนิมิตฺตํ มนสิกโรโต
สารตฺตจิตฺโต เวเทติ ตญฺจ อชฺโฌส ติฏฺฐติ
ตสฺส วฑฺฒนฺติ อาสวา ภวมูโลปคามิโนติ
อภโย เถโร
สทฺทํ สุตฺวา สติ มุฏฺฐา ปิยนิมิตฺตํ มนสิกโรโต
สารตฺตจิตฺโต เวเทติ ตญฺจ อชฺโฌส ติฏฺฐติ
ตสฺส วฑฺฒนฺติ อาสวา สํสารํ อุปคามิโนติ
อุตฺติโย เถโร
สมฺมปฺปธานสมฺปนฺโน สติปฏฺฐานโคจโร
วิมุตฺติกุสุมสญฺฉนฺโน ปรินิพฺพายิสฺสตฺยนาสโวติ
เทวสโภ เถโร
อุทฺทานํ
ปริปุณฺณโก จ วิชโย เอรโก เมตฺตชี มุนิ
จกฺขุปาโล ขณฺฑสุมโน ติสฺโส อภโย จ
อุตฺติโย มหาปญฺโญ เถโร เทวสโภปิ จาติ
วคฺโค ทสโม

เถรคาถาย เอกนิปาตสฺส เอกาทสมวคฺโค
หิตฺวา คิหิตฺวํ อนโวสิตตฺโต
มุขนงฺคลี โอทริโก กุสีโต



มหาวราโหว นิวาปปุฏฺโฐ
ปุนปฺปุนํ คพฺภมุเปติ มนฺโทติ
เพลฏฺฐกานิ เถโร
มาเนน วญฺจิตาเส สงฺขาเรสุ สงฺกิลิสฺสมานาเส
ลาภาลาเภน มถิตา สมาธึ นาธิคจฺฉนฺตีติ
เสตุจฺโฉ เถโร
นาหํ เอเตน อตฺถิโก สุขิโต ธมฺมรเสน ตปฺปิโต
ปิตฺวาน รสคฺคมุตฺตมํ น จ กาหามิ รเสน สนฺถวนฺติ
พนฺธุโร เถโร
ลหุโก วต เม กาโย ผุฏฺโฐ จ ปีติสุเขน วิปุเลน
ตูลมิว เอริตํ มาลุเตน ปิลวติว เม กาโยติ
ขิตโก เถโร
อุกฺกณฺฐิโตปิ น วเส รมมาโนปิ ปกฺกเม
น เตฺววานตฺถสหิตํ วเส วาสํ วิจกฺขโณติ
มลิตวมฺโภ เถโร
สตลิงฺคสฺส อตฺถสฺส สตลกฺขณธาริโน
เอกงฺคทสฺสี ทุมฺเมโธ สตทสฺสี จ ปณฺฑิโตติ
สุเหมนฺโต เถโร
ปพฺพชึ ตุลยิตฺวาน อคารสฺมา อนคาริยํ



ติสฺโส วิชฺชา อนุปฺปตฺตา กตํ พุทฺธสฺส สาสนนฺติ
ธมฺมสํวโร เถโร
ส วีสํวสฺสสติโก ปพฺพชึ อนคาริยํ
ติสฺโส วิชฺชา อนุปฺปตฺตา กตํ พุทฺธสฺส สาสนนฺติ
ธมฺมสฏปิตุเถโร
น นูนายํ ปรมหิตานุกมฺปิโน
รโหคโต อนุวิคเณติ สาสนํ
ตถา หยํ วีหรติ ปากตินฺทฺริโย
มิคี ยถา ตรุณชาติกา วเนติ
สงฺฆรกฺขิโต เถโร
นคา นคคฺเคสุ สุสํวิรูฬฺหา
อุทคฺคเมเฆน นเวน สิตฺตา
วิเวกกามสฺส อรญฺญสญฺญิโน
ชเนติ ภิยฺโย อุสภสฺส กลฺยตนฺติ
อุสโภ เถโร
อุทฺทานํ
เพลฏฺฐกานิ เสตุจฺโฉ พนฺธุโร ขิตโก อิสิ
มลิตวมฺโภ สุเหมนฺโต ธมฺมสํวโร ธมฺมสฏปิตา




สงฺฆรกฺขิตตฺเถโร จ อุสโภ จ มหามุนีติ
วคฺโค เอกาทสโม

เถรคาถาย เอกนิปาตสฺส ทฺวาทสมวคฺโค
ทุปฺปพฺพชฺชํ เว ทุรธิวาสา เคหา
ธมฺโม คมฺภีโร ทุรธิคมา โภคา
กิจฺฉา วุตฺติ โน อิตรีตเรเนว
ยุตฺตํ จินฺเตตุํ สตตมนิจฺจตนฺติ
เชนฺโต เถโร
เตวิชฺโชหํ มหาฌายี เจโตสมถโกวิโท
สทตฺโถ เม อนุปฺปตฺโต กตํ พุทฺธสฺส สาสนนฺติ
วจฺฉโคตฺโต เถโร
อจฺโฉทิกา ปุถุสิลา โคนงฺคุลมิคายุตา
อมฺพุเสวาลสญฺฉนฺนา เต เสลา รมยนฺติ มนฺติ
วนวจฺโฉ เถโร
กายทุฏฺฐุลฺลครุโน หิยฺยมานมฺหิ ชีวิเต
สรีรสุขคิทฺธสฺส กุโต สมณสาธุตาติ
อธิมุตฺโต เถโร
เอสาวหิยฺยเส ปพฺพเตน พหุกุฏชสลฺลริเกน



เนสาทเกน คิรินา ยสสฺสินา ปริจฺฉเทนาติ
มหานาโม เถโร
ฉ ผสฺสายตเน หิตฺวา คุตฺตทฺวาโร สุสํวุโต
อฆมูลํ วเมตฺวาน ปตฺโต เม อาสวกฺขโยติ
ปาราปริโย เถโร
สุวิลิตฺโต สุวสโน สพฺพาภรณภูสิโต
ติสฺโส วิชฺชา อชฺฌคมึ กตํ พุทฺธสฺส สาสนนฺติ
ยโส เถโร
อภิสตฺโถว นิปตฺติ วโย
รูปํ อญฺญมิว ตเถว สนฺตํ
ตสฺเสว สโต อวิปฺปวสโต
อญฺญสฺเสว สรามิ อตฺตานนฺติ
กิมฺพิโล เถโร
รุกฺขมูลคหนํ ปสกฺขิย
นิพฺพานํ หทยสฺมึ โอปิย
ฌาย โคตม มา จ ปมาโท
กินฺเต พิฬิพิฬิกา กริสฺสตีติ
วชฺชิปุตฺโต เถโร
ปญฺจกฺขนฺธา ปริญฺญาตา ติฏฺฐนฺติ ฉินฺนมูลกา




ทุกฺขกฺขโย อนุปฺปตฺโต ปตฺโต เม อาสวกฺขโยติ
อิสิทตฺโต เถโร
อุทฺทานํ
เชนฺโต จ วจฺฉโคตฺโต จ วจฺโฉ จ นาคสวฺหโย
อธิมุตฺโต มหานาโม ปาราปริโย ยโสปิ จ
กิมฺพิโล วชฺชิปุตฺโต จ อิสิทตฺโต มหายโสติ
ทฺวาทสโม วคฺโค
ตตฺรุทฺทานํ ภวติ
วีสุตฺตรสตํ เถรา กตกิจฺจา อนาสวา
เอกเกว นิปาตมฺหิ สุสงฺคีตา มเหสิภีติ
เอกนิปาโต นิฏฺฐิโต

ทุกนิปาโต
เถรคาถาย ทุกนิปาตสฺส ปฐมวคฺโค
นตฺถิ โกจิ ภโว นิจฺโจ สงฺขารา วาปิ สสฺสตา
อุปฺปชฺชนฺติ จ เต ขนฺธา จวนฺติ อปราปรํ
เอตมาทีนวํ ญตฺวา ภเวนมฺหิ อนตฺถิโก
นิสฺสโฏ สพฺพกาเมหิ ปตฺโต เม อาสวกฺขโยติ
อิตฺถํ สุทํ อายสฺมา อุตฺตโร เถโร คาถาโย อภาสิตฺถาติ



นยิทํ อนเยน ชีวิตํ นาหาโร หทยสฺส สนฺติโก
อาหารฏฺฐิติโก สมุสฺสโย อิติ ทิสฺวาน จรามิ เอสนํ
ปงฺโกติ หิ นํ อเวทยุํ ยายํ วนฺทนปูชนา กุเลสุ
สุขุมํ สลฺลํ ทุรุพฺพหํ สกฺกาโร กาปุริเสน ทุชฺชโหติ
อิตฺถํ สุทํ อายสฺมา ปิณฺโฑลภารทฺวาโช เถโร คาถาโย อภาสิตฺถาติ
มกฺกโฏ ปญฺจทฺวารายํ กุฏิกายํ ปสกฺขิย
ทฺวาเรน อนุปริเยติ ฆฏฺฏยนฺโต มุหุํ มุหุํ
ติฏฺฐ มกฺกฏ มา ธาวิ น หิ เต ตํ ยถา ปุเร
นิคฺคหิโตสิ ปญฺญาย เนว ทูรํ คมิสฺสสีติ
วลฺลิโย เถโร
ติณฺณํ เม ตาลปตฺตานํ คงฺคาตีเร กุฏี กตา 
ฉวสิตฺโตว เม ปตฺโต ปํสุกูลญฺจ จีวรํ
ทฺวินฺนํ อนฺตรวสฺสานํ เอกวาจา เม ภาสิตา
ตติเย อนฺตรวสฺสมฺหิ ตโมกฺขนฺโธ ปทาลิโตติ
คงฺคาตีริโย เถโร
อปิ เจ โหติ เตวิชฺโช มจฺจุหายี อนาสโว
อปฺปญฺญาโตติ นํ พาลา อวชานนฺติ อชานกา
โย จ โข อนฺนปานสฺส ลาภี โหตีธ ปุคฺคโล
ปาปธมฺโมปิ เจ โหติ โส เนสํ โหติ สกฺกโตติ
อชิโน เถโร



ยทาหํ ธมฺมมสฺโสสึ ภาสมานสฺส สตฺถุโน
น กงฺขมภิชานามิ สพฺพญฺญู อปราชิเต
สตฺถวาเห มหาวีเร สารถีนํ วรุตฺตเม
มคฺเค ปฏิปทายํ วา กงฺขา มยฺหํ น วิชฺชตีติ
เมฬชิโน เถโร
ยถา อคารํ ทุจฺฉนฺนํ วุฏฺฐิ สมติวิชฺฌติ
เอวํ อภาวิตํ จิตฺตํ ราโค สมติวิชฺฌติ
ยถา อคารํ สุจฺฉนฺนํ วุฏฺฐิ น สมติวิชฺฌติ
เอวํ สุภาวิตํ จิตฺตํ ราโค น สมติวิชฺฌตีติ
ราโธ เถโร
ขีณา หิ มยฺหํ ชาติ วุสิตํ ชินสาสนํ
ปหีโน ชาลสงฺขาโต ภวเนตฺติ สมูหตา
ยสฺสตฺถาย ปพฺพชิโต อคารสฺมา อนคาริยํ
โส เม อตฺโถ อนุปฺปตฺโต สพฺพสํโยชนกฺขโยติ
สุราโธ เถโร
สุขํ สุปนฺติ มุนโย เย อิตฺถีสุ น พชฺฌเร
สทา เว รกฺขิตพฺพาสุ ยาสุ สจฺจํ สุทุลฺลภํ
วธํ จริมฺห เต กาม อนณาทานิ เต มยํ
คจฺฉามทานิ นิพฺพานํ ยตฺถ คนฺตฺวา น โสจตีติ
โคตโม เถโร


ปุพฺเพ หนติ อตฺตานํ ปจฺฉา หนติ โส ปเร
สุหตํ หนฺติ อตฺตานํ วีตํเสเนว ปกฺขิมา
น พฺราหฺมโณ พหิวณฺโณ อนฺโตวณฺโณ หิ พฺราหฺมโณ
ยสฺมึ ปาปานิ กมฺมานิ ส เว กโณฺห สุชมฺปตีติ
วสโภ เถโร
อุทฺทานํ
อุตฺตโร เจว ปิณฺโฑโล วลฺลิโย ตีริโย อิสิ
อชิโน จ เมฬชิโน ราโธ สุราโธ โคตโมปิ จ
วสเภน อิเม โหนฺติ ทส เถรา มหิทฺธิกาติ
วคฺโค ปฐโม

เถรคาถาย ทุกนิปาตสฺส ทุติยวคฺโค
สุสฺสูสา สุตวฑฺฒนี สุตํ ปญฺญาย วฑฺฒนํ
ปญฺญาย อตฺถํ ชานาติ ญาโต อตฺโถ สุขาวโห
เสเวถ ปนฺตานิ เสนาสนานิ
จเรยฺย สํโยชนวิปฺปโมกฺขํ
สเจ รตึ นาธิคจฺเฉยฺย ตตฺถ
สงฺเฆ วเส รกฺขิตตฺโต สตีมาติ
มหาจุนฺโท เถโร
เย โข เต เวฆมิสฺเสน นานตฺเถน จ กมฺมุนา
มนุสฺเส อุปรุนฺธนฺติ ผรุสุปกฺกมา ชนา



เตปิ ตเถว กีรนฺติ น หิ กมฺมํ ปนสฺสติ
ยํ กโรติ นโร กมฺมํ กลฺยาณํ ยทิ ปาปกํ
ตสฺส ตสฺเสว ทายาโท ยํ ยํ กมฺมํ ปกุพฺพตีติ
โชติทาโส เถโร
อจฺจยนฺติ อโหรตฺตา ชีวิตํ อุปรุชฺฌติ
อายุ ขียติ มจฺจานํ กุนฺนทีนํว โอทกํ
อถ ปาปานิ กมฺมานิ กรํ พาโล น พุชฺฌติ
ปจฺฉาสฺส กฏุกํ โหติ วิปาโก หิสฺส ปาปโกติ
เหรญฺญกานิ เถโร
ปริตฺตํ ทารุมารุยฺห ยถา สีเท มหณฺณเว
เอวํ กุสีตมาคมฺม สาธุชีวีปิ สีทติ
ตสฺมา ตํ ปริวชฺเชยฺย กุสีตํ หีนวีริยํ
วิวิตฺเตหิ อริเยหิ ปหิตตฺเตหิ ฌายิหิ
นิจฺจํ อารทฺธวิริเยหิ ปณฺฑิเตหิ สหาวเสติ
โสมมิตฺโต เถโร
ชโน ชนสฺมึ สมฺพนฺโธ ชนเมวสฺสิโต ชโน
ชโน ชเนน เหฐิยติ เหเฐติ จ ชโน ชนํ
โก หิ ตสฺส ชเนนตฺโถ ชเนน ชนิเตน วา
ชนํ โอหาย คจฺเฉยฺย เหฐยิตฺวา พหุํ ชนนฺติ
สพฺพมิตฺโต เถโร



กาฬี อิตฺถี พฺรหตี ธงฺกรูปา
สตฺถิญฺจ เภตฺวา อปรญฺจ สตฺถึ
พาหญฺจ เภตฺวา อปรญฺจ พาหุํ
สีสญฺจ เภตฺวา ทธิถาลกํว
เอสา นิสินฺนา อภิสนฺทหิตฺวา ต
โย เว อวิทฺวา อุปธึ กโรติ
ปุนปฺปุนํ ทุกฺขมุเปติ มนฺโท
ตสฺมา ปชานํ อุปธึ น กยิรา
มาหํ ปุน ภินฺนสิโร สยิสฺสนฺติ
มหากาโล เถโร
พหู สปตฺเต ลภติ มุณฺโฑ สงฺฆาฏิปารุโต
ลาภี อนฺนสฺส ปานสฺส วตฺถสฺส สยนสฺส จ
เอตมาทีนวํ ญตฺวา สกฺกาเรสุ มหพฺภยํ
อปฺปลาโภ อนวสฺสุโต สโต ภิกฺขุ ปริพฺพเชติ
ติสฺโส เถโร
ปาจีนวํสทายมฺหิ สกฺยปุตฺตา สหายกา
ปหายนปฺปเก โภเค อุญฺฉาปตฺตาคเต รตา
อารทฺธวิริยา ปหิตตฺตา นิจฺจํ ทฬฺหปรกฺกมา
รมนฺติ ธมฺมรติยา หิตฺวาน โลกิยํ รตินฺติ
กิมฺพิโล เถโร



อโยนิโสมนสีการา มณฺฑนํ อนุยุญฺชิสํ
อุทฺธโต จปโล จาสึ กามราเคน อฏฺฏิโต
อุปายกุสเลนาหํ พุทฺเธนาทิจฺจพนฺธุนา
โยนิโส ปฏิปชฺชิตฺวา ภเว จิตฺตํ อุทพฺพหินฺติ
นนฺโท เถโร
ปเร จ นํ ปสํสนฺติ อตฺตา เจ อสมาหิโต
โมฆํ ปเร ปสํสนฺติ อตฺตา หิ อสมาหิโต
ปเร จ นํ ครหนฺติ อตฺตา เจ สุสมาหิโต
โมฆํ ปเร ครหนฺติ อตฺตา หิ สุสมาหิโตติ
สิริมา เถโร
อุทฺทานํ
จุนฺโท จ โชติทาโส จ เถโร เหรญฺญกานิ โย
โสมมิตฺโต สพฺพมิตฺโต กาโล ติสฺโส จ กิมฺพิโล
นนฺโท จ สิริมา เจว ทส เถรา มหิทฺธิกาติ
วคฺโค ทุติโย

เถรคาถาย ทุกนิปาตสฺส ตติยวคฺโค
ขนฺธา มยา ปริญฺญาตา ตณฺหา เม สุสมูหตา
ภาวิตา มม โพชฺฌงฺคา ปตฺโต เม อาสวกฺขโย



โสหํ ขนฺเธ ปริญฺญาย อพฺภหิตฺวาน ชาลินึ
ภาวยิตฺวาน โพชฺฌงฺเค นิพฺพายิสฺสํ อนาสโวติ
อุตฺตโร เถโร
ปนาโท นาม โส ราชา ยสฺส ยูโป สุวณฺณิโย
ติริยํ โสฬสุพฺเพโธ อุจฺจมาหุ สหสฺสธา
สหสฺสกณฺโฑ สตเคณฺฑุ ธชาลุ หริตามโย
อนจฺจุํ ตตฺถ คนฺธพฺพา ฉสหสฺสานิ สตฺตธาติ
ภทฺทชิ เถโร
สติมา ปญฺญวา ภิกฺขุ อารทฺธพลวีริโย
ปญฺจ กปฺปสตานาหํ เอกรตฺตึ อนุสฺสรึ
จตฺตาโร สติปฏฺฐาเน สตฺต อฏฺฐ จ ภาวยํ
ปญฺจ กปฺปสตานาหํ เอกรตฺตึ อนุสฺสรินฺติ
โสภิโต เถโร
ยํ กิจฺจํ ทฬฺหวิริเยน ยํ กิจฺจํ โพธุมิจฺฉตา
กริสฺสํ นาวรชฺฌิสฺสํ ปสฺส วิริยํ ปรกฺกมํ
ตฺวญฺจ เม มคฺคมกฺขาหิ อญฺชสํ อมโตคธํ
อหํ โมเนน โมนิสฺสํ คงฺคาโสโตว สาครนฺติ
วลฺลิโย เถโร
เกเส เม โอลิขิสฺสนฺติ กปฺปโก อุปสงฺกมิ




ตโต อาทาสมาทาย สรีรํ ปจฺจเวกฺขิสํ
ตุจฺโฉ กาโย อทิสฺสิตฺถ อนฺธกาเร ตโม พฺยคา
สพฺเพ โจฬา สมุจฺฉินฺนา นตฺถิทานิ ปุนพฺภโวติ
วีตโสโก เถโร
ปญฺจ นีวรเณ หิตฺวา โยคกฺเขมสฺส ปตฺติยา
ธมฺมาทาสํ คเหตฺวาน ญาณทสฺสนมตฺตโน
ปจฺจเวกฺขึ อิมํ กายํ สพฺพํ สนฺตรพาหิรํ
อชฺฌตฺตญฺจ พหิทฺธา จ ตุจฺโฉ กาโย อทิสฺสถาติ
ปุณฺณมาโส เถโร
ยถาปิ ภทฺโท อาชญฺโญ ขลิตฺวา ปติติฏฺฐติ
ภิยฺโย ลทฺธาน สํเวคํ อทีโน วหเต ธุรํ
เอวํ ทสฺสนสมฺปนฺนํ สมฺมาสมฺพุทฺธสาวกํ
อาชานิยํ มํ ธาเรถ ปุตฺตํ พุทฺธสฺส โอรสนฺติ
นนฺทโก เถโร
เอหิ นนฺทก คจฺฉาม อุปชฺฌายสฺส สนฺติกํ
สีหนาทํ นทิสฺสาม พุทฺธเสฏฺฐสฺส สมฺมุขา
ยาย โน อนุกมฺปาย อเมฺห ปพฺพาชยี มุนิ
โส โน อตฺโถ อนุปฺปตฺโต สพฺพสํโยชนกฺขโยติ
ภารโต เถโร



นทนฺติ เอวํ สปฺปญฺญา สีหาว คิริคพฺภเร
ธีรา วิชิตสงฺคามา เชตฺวา มารํ สวาหนํ
สตฺถา จ ปริจิณฺโณ เม ธมฺโม สงฺโฆ จ ปูชิโต
อหญฺจ จิตฺโต สุมโน ปุตฺตํ ทิสฺวา อนาสวนฺติ
ภารทฺวาโช เถโร
อุปาสิตา สปฺปุริสา สุตา ธมฺมา อภิณฺหโส
สุตฺวาน ปฏิปชฺชิสฺสํ อญฺชสํ อมโตคธํ
ภวราคหตสฺส เม สโต ภวราโค ปุน เม น วิชฺชติ
น จาหุ น จ เม ภวิสฺสติ น จ เม เอตรหิปิ วิชฺชตีติ
กณฺหทินฺโน เถโร
อุทฺทานํ
อุตฺตโร ภทฺทชิ เถโร โสภิโต วลฺลิโย อิสิ
วีตโสโก จ โส เถโร ปุณฺณมาโส จ นนฺทโก
ภารโต ภารทฺวาโช จ กณฺหทินฺโน มหามุนีติ
วคฺโค ตติโย

เถรคาถาย ทุกนิปาตสฺส จตุตฺถวคฺโค
ยโต อหํ ปพฺพชิตฺวา สมฺมาสมฺพุทฺธสาสเน
วิมุจฺจมาโน อุคฺคจฺฉึ กามธาตุํ อุปจฺจคํ




พฺรหฺมุโน เปกฺขมานสฺส ตโต จิตฺตํ วิมุจฺจิ เม
อกุปฺปา เม วิมุตฺตีติ สพฺพสํโยชนกฺขยาติ
มิคสิโร เถโร
อนิจฺจานิ คหกานิ ตตฺถ ตตฺถ ปุนปฺปุนํ
คหการํ คเวสนฺโต ทุกฺขา ชาติ ปุนปฺปุนํ
คหการก ทิฏฺโฐสิ ปุน เคหํ น กาหสิ
สพฺพา เต ผาสุกา ภคฺคา ถูณิรา จ ปทาลิตา
วิมริยาทิกตํ จิตฺตํ อิเธว วิธมิสฺสตีติ
สิวโก เถโร
อรหํ สุคโต โลเก วาเตหาพาธิโต มุนิ
สเจ อุโณฺหทกํ อตฺถิ มุนิโน เทหิ พฺราหฺมณ
ปูชิโต ปูชเนยฺยานํ สกฺกเรยฺยาน สกฺกโต
อปจิโต อปจิเนยฺยานํ ตสฺส อิจฺฉามิ หาตเวติ
อุปวาโณ เถโร
ทิฏฺฐา มยา ธมฺมธรา อุปาสกา
กามา อนิจฺจา อิติ ภาสมานา
สา รตฺตรตฺตา มณิกุณฺฑเลสุ
ปุตฺเตสุ ทาเรสุ จ เต อเปกฺขา
อทฺธาน ชานนฺติ ยโต จ ธมฺมํ



กามา อนิจฺจา อิติ จาปิ อาหุ
ราคญฺจ เตสํ น พลตฺถิ เฉตฺตุํ
ตสฺมา สิตา ปุตฺตทารํ ธนญฺจาติ
อิสิทินฺโน เถโร
เทโว จ วสฺสติ เทโว จ คฬคฬายติ
เอกโก จาหํ เภรเว พิเล วิหรามิ
ตสฺส มยฺหํ เอกกสฺส เภรเว พิเล วิหรโต
นตฺถิ ภยํ วา ฉมฺภิตตฺตํ วา โลมหํโส วา
ธมฺมตา มเมสา ยสฺส เม เอกกสฺส เภรเว พิเล
วิหรโต นตฺถิ ภยํ วา ฉมฺภิตตฺตํ วา โลมหํโส วาติ
สมฺพุลกจฺจาโน เถโร
กสฺส เสลูปมํ จิตฺตํ ฐิตํ นานุปกมฺปติ
วิรตฺตํ รชนีเยสุ กุปฺปนีเย น กุปฺปติ
ยสฺเสวํ ภาวิตํ จิตฺตํ กุโต ตํ ทุกฺขเมสฺสติ
มม เสลูปมํ จิตฺตํ ฐิตํ นานุปกมฺปติ
วิรตฺตํ รชนีเยสุ กุปฺปนีเย น กุปฺปติ
มเมวํ ภาวิตํ จิตฺตํ กุโต มํ ทุกฺขเมสฺสตีติ
ขิตโก เถโร
น ตาว สุปิตุํ โหติ รตฺติ นกฺขตฺตมาลินี
ปฏิชคฺคิตุเมเวสา รตฺติ โหติ วิชานตา



หตฺถิกฺขนฺธาวปติตํ กุญฺชโร เจ อนุกฺกเม
สงฺคาเม เม มตํ เสยฺโย ยญฺเจ ชีเว ปราชิโตติ
โสโณ โปฏิริยปุตฺโต เถโร
ปญฺจ กามคุเณ หิตฺวา ปิยรูเป มโนรเม
สทฺธาย ฆรา นิกฺขมฺม ทุกฺขสฺสนฺตกโร ภเว
นาภินนฺทามิ มรณํ นาภินนฺทามิ ชีวิตํ
กาลญฺจ ปฏิกงฺขามิ สมฺปชาโน ปติสฺสโตติ
นิสโภ เถโร
อมฺพปลฺลวสงฺกาสํ อํเส กตฺวาน จีวรํ
นิสินฺโน หตฺถิคีวายํ คามํ ปิณฺฑาย ปาวิสึ
หตฺถิกฺขนฺธโต โอรุยฺห สํเวคํ อลภึ ตทา
โสหํ ทิตฺโต ตทา สนฺโต ปตฺโต เม อาสวกฺขโยติ
อุสโภ เถโร
อยมิติ กปฺปโฏ กปฺปฏกุโร
อจฺฉาย อจฺจํภราย
อมตฆฏิกายํ ธมฺมกฏปตฺโต
กฏปทํ ฌานานิ โอเจตุํ
มา โข ตฺวํ กปฺปฏ ปจาเลสิ
มา ตํ อุปกณฺณกมฺหิ ตาเฬสฺสํ




น หิ ตฺวํ กปฺปฏ มตฺตมญฺญาสิ
สงฺฆมชฺฌมฺหิ ปจลายมาโนติ
กปฺปฏกุโร เถโร
อุทฺทานํ
มิคสิโร สิวโก จ อุปวาโณ จ ปณฺฑิโต
อิสิทินฺโน จ กจฺจาโน ขิตโก จ มหาวสี
โปฏิริยปุตฺโต นิสโภ อุสโภ กปฺปฏกุโรติ
วคฺโค จตุตฺโถ

เถรคาถาย ทุกนิปาตสฺส ปญฺจมวคฺโค
อโห พุทฺธา อโห ธมฺมา อโห โน สตฺถุ สมฺปทา
ยตฺถ เอตาทิสํ ธมฺมํ สาวโก สจฺฉิกาหิติ
อสงฺเขยฺเยสุ กปฺเปสุ สกฺกายาธิคตา อหุํ
เตสมยํ ปจฺฉิมโก จริโมยํ สมุสฺสโย
ชาติมรณสํสาโร นตฺถิทานิ ปุนพฺภโวติ
กุมารกสฺสโป เถโร
โย หเว ทหโร ภิกฺขุ ยุญฺชติ พุทฺธสาสเน
ชาคโร ส หิ สุตฺเตสุ อโมฆนฺตสฺส ชีวิตํ



ตสฺมา สทฺธญฺจ สีลญฺจ ปสาทํ ธมฺมทสฺสนํ
อนุยุญฺเชถ เมธาวี สรํ พุทฺธาน สาสนนฺติ
ธมฺมปาโล เถโร
กสฺสินฺทฺริยานิ สมถํ คตานิ
อสฺสา ยถา สารกินา สุทนฺตา
ปหีนมานสฺส อนาสวสฺส
เทวาปิ ตสฺส ปิหยนฺติ ตาทิโน
มยฺหินฺทฺริยานิ สมถํ คตานิ
อสฺสา ยถา สารถินา สุทนฺตา
ปหีนมานสฺส อนาสวสฺส
เทวาปิ มยฺหํ ปิหยนฺติ ตาทิโนติ
พฺรหฺมาลิ เถโร
ฉวิปาปก จิตฺตภทฺทก โมฆราช สตตํ สมาหิโต
เหมนฺติกสีตกาลรตฺติโย ภิกฺขุ ตฺวํสิ กถํ กริสฺสสิ
สมฺปนฺนสสฺสา มคธา เกวลา อิติ เม สุตํ
ปลาลจฺฉนฺนโก เสยฺยํ ยถญฺเญ สุขชีวิโนติ
โมฆราชา เถโร
น อุกฺขิเป โน จ ปริกฺขิเป ปเร
น โอกฺขิเป ปารคตํ น เอรเย



น จตฺตวณฺณํ ปริสาสุ พฺยาหเร
อนุทฺธโต สมฺมิตภาณิ สุพฺพโต
สุสุขุมนิปุณตฺถทสฺสินา มติกุสเลน นิวาตวุตฺตินา
สํเสวิตพุทฺธสีลินา นิพฺพานํ น หิ เตน ทุลฺลภนฺติ
วิสาโข ปญฺจาลีปุตฺโต เถโร
นทนฺติ โมรา สุสิขา สุเปขุณา
สุนีลคีวา สุมุขา สุคชฺชิโน
สุสทฺทลา จาปิ มหามหี อยํ
สุพฺยาปิตมฺพุ สุวลาหกํ นภํ
สุกลฺลรูโป สุมนสฺส ฌายิตํ
สุนิกฺกโม สาธุ สุพุทฺธสาสเน
สุสุกฺกสุกฺกํ นิปุณํ สุทุทฺทสํ
ผุสาหิ ตํ อุตฺตมมจฺจุตํ ปทนฺติ
จูฬโก เถโร
นนฺทมานาคตํ จิตฺตํ สูลมาโถปมานกํ
เตน เตเนว วชสิ เยน สูลํ กลิงฺครํ
ตาหํ จิตฺต กลึ พฺรูมิ ตํ พฺรูมิ จิตฺตทุพฺภกํ
สตฺถา เต ทุลฺลโภ ลทฺโธ มานตฺเถ มํ นิโยชยีติ
อนูปโม เถโร



สํสรํ ทีฆมทฺธานํ คตีสุ ปริวตฺติสํ
อปสฺสํ อริยสจฺจานิ อนฺธภูโต ปุถุชฺชโน
ตสฺส เม อปฺปมตฺตสฺส สํสารา วินฬีกตา
สพฺพา คตี สมุจฺฉินฺนา นตฺถิทานิ ปุนพฺภโวติ
วชฺชิโต เถโร
อสฺสตฺเถ หริโตภาเส สํวิรูฬฺหมฺหิ ปาทเป
เอกํ พุทฺธคตํ สญฺญํ อลภิตฺถํ ปติสฺสโต
เอกตฺตึเส อิโต กปฺเป ยํ สญฺญํ อลภึ ตทา
ตสฺสา สญฺญาย วาหสา ปตฺโต เม อาสวกฺขโยติ
สนฺธิโต เถโร
อุทฺทานํ
กุมารกสฺสโป เถโร ธมฺมปาโล จ พฺรหฺมาลิ
โมฆราชา วิสาโข จ จูฬโก จ อนูปโม
วชฺชิโต สนฺธิโต เถโร กิเลสรชวาหโนติ
วคฺโค ปญฺจโม
ตถา ทุกนิปาตมฺหิ นวุติ เจว อฏฺฐ จ
เถรา เอกูนปญฺญาสํ ภาสิตา นยโกวิทา
ทุกนิปาโต นิฏฺฐิโต



เถรคาถาย ติกนิปาโต
อโยนิสุทฺธิมเนฺวสํ อคฺคึ ปริจรึ วเน
สุทฺธิมคฺคํ อชานนฺโต อกาสึ อปรํ ตปํ
ตํ สุเขน สุขํ ลทฺธํ ปสฺส ธมฺมสุธมฺมตํ
ติสฺโส วิชฺชา อนุปฺปตฺตา กตํ พุทฺธสฺส สาสนํ
พฺรหฺมพนฺธุ ปุเร อาสึ อิทานิ โขมฺหิ พฺราหฺมโณ
เตวิชฺโช นฺหาตโก จมฺหิ โสตฺถิโย จมฺหิ เวทคูติ
องฺคณิกภารทฺวาโช เถโร
ปญฺจาหาหํ ปพฺพชิโต เสกฺโข อปฺปตฺตมานโส
วิหารํ เม ปวิฏฺฐสฺส เจตโส ปณิธี อหู
นาสิสฺสํ น ปิวิสฺสามิ วิหารโต น นิกฺขเม
น ปิ ปสฺสํ นิปาเตสฺสํ ตณฺหาสลฺเล อนูหเต
ตสฺส เมวํ วิหรโต ปสฺส วิริยปรกฺกมํ
ติสฺโส วิชฺชา อนุปฺปตฺตา กตํ พุทฺธสฺส สาสนนฺติ
ปจฺจโย เถโร
โย ปุพฺเพ กรณียานิ ปจฺฉา โส กาตุมิจฺฉติ
สุขา โส ธํสเต ฐานา ปจฺฉา จมนุตปฺปติ
ยญฺหิ กยิรา ตญฺหิ วเท ยํ น กยิรา น ตํ วเท



อกโรนฺตํ ภาสมานํ ปริชานนฺติ ปณฺฑิตา
สุสุขํ วต นิพฺพานํ สมฺมาสมฺพุทฺธเทสิตํ
อโสกํ วิรชํ เขมํ ยตฺถ ทุกฺขํ นิรุชฺฌตีติ
พากุโล เถโร
สุขญฺจ ชีวิตุํ อิจฺเฉ สามญฺญสฺมึ อเปกฺขวา
สงฺฆิกํ นาติมญฺเญยฺย จีวรํ ปานโภชนํ
สุขญฺเจ ชีวิตุํ อิจฺเฉ สามญฺญสฺมึ อเปกฺขวา
อหิ มุสิกโสพฺภํว เสเวถ สยนาสนํ
สุขญฺเจ ชีวิตุํ อิจฺเฉ สามญฺญสฺมึ อเปกฺขวา
อิตรีตเรน ตุสฺเสยฺย เอกธมฺมญฺจ ภาวเยติ
ธนิโย เถโร
อติสีตํ อติอุณฺหํ อติสายมิทํ อหุ
อิติ วิสฏฺฐกมฺมนฺเต ขณา อจฺเจนฺติ มาณเว
โย จ สีตญฺจ อุณฺหญฺจ ติณา ภิยฺโย น มญฺญติ
กรํ ปุริสกิจฺจานิ โส สุขา น วิหายติ
ทพฺพํ กุสํ โปฏกิลํ อุสีรํ มุญฺชปพฺพชํ
อุรสา ปนุทหิสฺสามิ วิเวกมนุพฺรูหยนฺติ
มาตงฺคปุตฺโต เถโร
เย จิตฺตกถี พหุสฺสุตา สมณา ปาตลิปุตฺตวาสิโน
เตสญฺญตโรยมายุวา ทฺวาเร ติฏฺฐติ ขุชฺชโสภิโต



เย จิตฺตกถี พหุสฺสุตา สมณา ปาตลิปุตฺตวาสิโน
เตสญฺญตโรยมายุวา ทฺวาเร ติฏฺฐติ มาลุเตริโต
สุยุทฺเธน สุยิฏฺเฐน สงฺคามวิชเยน จ
พฺรหฺมจริยานุจิณฺเณน เอวายํ สุขเมธตีติ
ขุชฺชโสภิโต เถโร
โยธ โกจิ มนุสฺเสสุ ปรปาณานิ หึสติ
อสฺมา โลกา ปรมฺหา จ อุภยา ธํสเต นโร
โย จ เมตฺเตน จิตฺเตน สพฺพปาณานุกมฺปติ
พหุํ หิ โส ปสวติ ปุญฺญํ ตาทิสโก นโร
สุภาสิตสฺส สิกฺเขถ สมณุปาสนสฺส จ
เอกาสนสฺส จ รโห จิตฺตวูปสมสฺส จาติ
วารโณ เถโร
เอโกปิ สทฺโธ เมธาวี อสฺสทฺธานํ จ ญาตินํ
ธมฺมฏฺโฐ สีลสมฺปนฺโน โหติ อตฺถาย พนฺธุนํ
นิคฺคยฺห อนุกมฺปาย โจทิตา ญาตโย มยา
ญาติพนฺธวเปเมน การํ กตฺวาน ภิกฺขุสุ
เต อพฺภตีตา กาลกตา ปตฺตา เต ติทิวํ สุขํ
ภาตโร มยฺหํ มาตา จ โมทนฺติ กามกามิโนติ
ปสฺสิโก เถโร
กาลาปพฺพงฺคสงฺกาโส กีโส ธมนิสณฺฐิโต



มตฺตญฺญู อนฺนปานสฺมึ อลีนมนโส นโร
ผุฏฺโฐ ฑํเสหิ มกเสหิ อรญฺญสฺมึ พฺรหาวเน
นาโค สงฺคามสีเสว สโต ตตฺราธิวาสเย
ยถา พฺรหฺมา ตถา เอโก ยถา เทโว ตถา ทุเว
ยถา คาโม ตถา ตโย โกลาหลํ ตตุตฺตรินฺติ
ยโสโช เถโร
อหุ ตุยฺหํ ปุเร สทฺธา สา เต อชฺช น วิชฺชติ
ยํ ตุยฺหํ ตุยฺหเมเวตํ นตฺถิ ทุจฺจริตํ มม
อนิจฺจา หิ จลา สทฺธา เอวํ ทิฏฺฐา หิ สา มยา
รชฺชนฺติปิ วิรชฺชนฺติ ตตฺถ กึ ชิยฺยเต มุนิ
ปจฺจติ มุนิโน ภตฺตํ โถกํ โถกํ กุเล กุเล
ปิณฺฑิกาย จริสฺสามิ อตฺถิ ชงฺฆพลํ มมาติ
สาฏิมตฺติโย เถโร
สทฺธาย อภินิกฺขมฺม นวปพฺพชิโต นโว
มิตฺเต ภเชยฺย กลฺยาเณ สุทฺธาชีเว อตนฺทิเต
สทฺธาย อภินิกฺขมฺม นวปพฺพชิโต นโว
สงฺฆสฺมึ วิหรํ ภิกฺขุ สิกฺเขถ วินยํ พุโธ
สทฺธาย อภินิกฺขมฺม นวปพฺพชิโต นโว
กปฺปากปฺเปสุ กุสโล จเรยฺย อปุรกฺขโตติ
อุปาลิ เถโร



ปณฺฑิตํ วต มํ สนฺตํ อลมตฺถวิจินฺตกํ
ปญฺจ กามคุณา โลเก สมฺโมหา ปาตยึสุ มํ
ปกฺขนฺโน มารวิสเย ทฬฺหสลฺลสมปฺปิโต
อสกฺขึ มจฺจุราชสฺส อหํ ปาสา ปมุจฺจิตุํ
สพฺเพ กามา ปหีนา เม ภวา สพฺเพ ปทาลิตา
วิกฺขีโณ ชาติสํสาโร นตฺถิทานิ ปุนพฺภโวติ
อุตฺตรปาโล เถโร
สุณาถ ญาตโย สพฺเพ ยาวนฺเตตฺถ สมาคตา
ธมฺมํ โว เทสยิสฺสามิ ทุกฺขา ชาติ ปุนปฺปุนํ
อารภถ นิกฺขมถ ยุญฺชถ พุทฺธสาสเน
ธุนาถ มจฺจุโน เสนํ นฬาคารํว กุญฺชโร
โย อิมสฺมึ ธมฺมวินเย อปฺปมตฺโต วิเหสฺสติ
ปหาย ชาติสํสารํ ทุกฺขสฺสนฺตํ กริสฺสตีติ
อภิภูโต เถโร
สํสรํ หิ นิรยํ อคจฺฉิสํ
เปตโลกมคมํ ปุนปฺปุนํ
ทุกฺขมมฺหิปิ ติรจฺฉานโยนิยา
เนกธา หิ วุสิตํ จิรํ มยา
มานุโสปิ จ ภโวภิราธิโต
สคฺคกายมคมํ สกึ สกึ



รูปธาตูสุ อรูปธาตูสุ
เนวสญฺญีสุ อสญฺญีสุฏฺฐิตํ
สมฺภวา สุวิทิตา อสารกา
สงฺขตา ปจลิตา สเทริตา
ตํ วิทิตฺวา มหมตฺตสมฺภวํ
สนฺติเมว สติมา สมชฺฌคนฺติ
โคตโม เถโร
โย ปุพฺเพ กรณียานิ ปจฺฉา โส กาตุมิจฺฉติ
สุขา โส ธํสเต ฐานา ปจฺฉา จมนุตปฺปติ
ยญฺหิ กยิรา ตญฺหิ วเท ยํ น กยิรา น ตํ วเท
อกโรนฺตํ ภาสมานํ ปริชานนฺติ ปณฺฑิตา
สุสุขํ วต นิพฺพานํ สมฺมาสมฺพุทฺธเทสิตํ
อโสกํ วิรชํ เขมํ ยตฺถ ทุกฺขํ นิรุชฺฌตีติ
หาริโต เถโร
ปาปมิตฺเต วิวชฺเชตฺวา ภเชยฺยุตฺตมปุคฺคเล
โอวาเท จสฺส ติฏฺเฐยฺย ปตฺเถนฺโต อจลํ สุขํ
ปริตฺตํ ทารุมารุยฺห ยถา สีเท มหณฺณเว
เอวํ กุสีตมาคมฺม สาธุชีวีปิ สีทติ
ตสฺมา ตํ ปริวชฺเชยฺย กุสีตํ หีนวีริยํ
ปวิวิตฺเตหิ อริเยหิ ปหิตตฺเตหิ ฌายิหิ



นิจฺจํ อารทฺธวิริเยหิ ปณฺฑิเตหิ สหาวเสติ
วิมโล เถโร
อุทฺทานํ
องฺคณิโก ภารทฺวาโช ปจฺจโย พากุโล อิสิ
ธนิโย มาตงฺคปุตฺโต จ โสภิโต วารโณ อิสิ
ปสฺสิโก จ ยโสโช จ สาฏิมตฺติยุปาลิ จ
อุตฺตรปาโล อภิภูโต โคตโม หาริโตปิ จ
เถโร ติกนิปาตมฺหิ นิพฺพาเน วิมโล กโต
อฏฺฐตาฬีส คาถาโย เถรา โสฬส กิตฺติตาติ
ติกนิปาโต นิฏฺฐิโต

เถรคาถาย จตุกฺกนิปาโต
อลงฺกตา สุวสนา มาลินี จนฺทนุสฺสทา
มชฺเฌ มหาปเถ นารี ตุริเย นจฺจติ นฏฺฏกี
ปิณฺฑิกาย ปวิฏฺโฐหํ คจฺฉนฺโต นํ อุทิกฺขิสํ
อลงฺกตํ สุวสนํ มจฺจุปาสํว โอฑฺฑิตํ
ตโต เม มนสีกาโร โยนิโส อุทปชฺชถ
อาทีนโว ปาตุรหุ นิพฺพิทา สมติฏฺฐถ
ตโต จิตฺตํ วิมุจฺจิ เม ปสฺส ธมฺมสุธมฺมตํ



ติสฺโส วิชฺชา อนุปฺปตฺตา กตํ พุทฺธสฺส สาสนนฺติ
นาคสมาโล เถโร
อหํ มิทฺเธน ปกโต วิหารา อุปนิกฺขมึ
จงฺกมํ อภิรูหนฺโต ตตฺเถว ปปตึ ฉมา
คตฺตานิ ปริมชฺชิตฺวา ปุน ปารุยฺห จงฺกมํ
จงฺกมึ จงฺกเม โสหํ อชฺฌตฺตํ สุสมาหิโต
ตโต เม มนสีกาโร โยนิโส อุทปชฺชถ
อาทีนโว ปาตุรหุ นิพฺพิทา สมติฏฺฐถ
ตโต จิตฺตํ วิมุจฺจิ เม ปสฺส ธมฺมสุธมฺมตํ
ติสฺโส วิชฺชา อนุปฺปตฺตา กตํ พุทฺธสฺส สาสนนฺติ
ภคุ เถโร
ปเร จ น วิชานนฺติ มยเมตฺถ ยมามฺหเส
เย จ ตตฺถ วิชานนฺติ ตโต สมฺมนฺติ เมธคา
ยทา จ อวิชานนฺตา อิริยนฺตฺยมรา วิย
วิชานนฺติ จ เย ธมฺมํ อาตุเรสุ อนาตุรา
ยงฺกิญฺจิ สิถิลํ กมฺมํ สงฺกิลิฏฺฐญฺจ ยํ วตํ
สงฺกสฺสรํ พฺรหฺมจริยํ น ตํ โหติ มหปฺผลํ
ยสฺส สพฺรหฺมจารีสุ คารโว นูปลพฺภติ
อารกา โหติ สทฺธมฺมา นภํ ปฐวิยา ยถาติ
สภิโย เถโร



ธิรตฺถุ ปูเร ทุคฺคนฺเธ มารปกฺเข อวสฺสุเต
นว โสตานิ เต กาเย ยานิ สนฺทนฺติ สพฺพทา
มา ปุราณํ อมญฺญิตฺโถ มาสาเทสิ ตถาคเต
สคฺเคปิ เต น รชฺชนฺติ กิมงฺคํ ปน มานุเส
เย จ โข พาลา ทุมฺเมธา ทุมฺมนฺตี โมหปารุตา
ตาทิสา ตตฺถ รชฺชนฺติ มารขิตฺตสฺมิ พนฺธเน
เยสํ ราโค จ โทโส จ อวิชฺชา จ วิราชิตา
ตาที ตตฺถ น รชฺชนฺติ ฉินฺนสุตฺตา อพนฺธนาติ
นนฺทโก เถโร
ปญฺจปญฺญาส วสฺสานิ รโชชลฺลมธารยึ
ภุญฺชนฺโต มาสิกภตฺตํ เกสมสฺสุํ อโลจยึ
เอกปาเทน อฏฺฐาสึ อาสนํ ปริวชฺชยึ
สุกฺขคูถานิ จ ขาทึ อุทฺเทสญฺจ น สาทิยึ
เอตาทิสํ กริตฺวาน พหุํ ทุคฺคติคามินํ
วุยฺหมาโน มโหเฆน พุทฺธํ สรณมาคมํ
สรณคมนํ ปสฺส ปสฺส ธมฺมสุธมฺมตํ
ติสฺโส วิชฺชา อนุปฺปตฺตา กตํ พุทฺธสฺส สาสนนฺติ
ชมฺพุโก เถโร
สฺวาคตํ วต เม อาสิ คยายํ คยผคฺคุยา
ยํ อทฺทสาสึ สมฺพุทฺธํ เทเสนฺตํ ธมฺมมุตฺตมํ


มหปฺปภํ คณาจริยํ อคฺคปฺปตฺตํ วินายกํ
สเทวกสฺส โลกสฺส ชินํ อตุลทสฺสนํ
มหานาคํ มหาวีรํ มหาชุติมนาสวํ
สพฺพาสวปริกฺขีณํ สตฺถารมกุโตภยํ
จิรสงฺกิลิฏฺฐํ วต มํ ทิฏฺฐิสนฺทานสนฺธิตํ
วิโมจยิ โส ภควา สพฺพคนฺเถหิ เสนกนฺติ
เสนโก เถโร
โย ทนฺธกาเล ตรติ ตรณีเย จ ทนฺธเย
อโยนิโสสํวิธาเนน พาโล ทุกฺขํ นิคจฺฉติ
ตสฺสตฺถา ปริหายนฺติ กาฬปกฺเขว จนฺทิมา
อายสกฺยญฺจ ปปฺโปติ มิตฺเตหิ จ วิรุชฺฌติ
โย ทนฺธกาเล ทนฺเธติ ตรณีเย จ ตารเย
โยนิโสสํวิธาเนน สุขํ ปปฺโปติ ปณฺฑิโต
ตสฺสตฺถา ปริปูเรนฺติ สุกฺกปกฺเขว จนฺทิมา
ยโส กิตฺติญฺจ ปปฺโปติ มิตฺเตหิ น วิรุชฺฌตีติ
สมฺภูโต เถโร
อุภเยเนว สมฺปนฺโน ราหุลภทฺโทติ มํ วิทู
ยญฺจมฺหิ ปุตฺโต พุทฺธสฺส ยญฺจ ธมฺเมสุ จกฺขุมา
ยญฺจ เม อาสวา ขีณา ยญฺจ นตฺถิ ปุนพฺภโว



อรหา ทกฺขิเณยฺโยมฺหิ เตวิชฺโช อมตทฺทโส
กามนฺธา ชาลสญฺฉนฺนา ตณฺหาฉทนฉาทิตา
ปมตฺตพนฺธุนา พทฺธา มจฺฉาว กุมินามุเข
ตํ กามํ อหมุชฺฌิตฺวา เฉตฺวา มารสฺส พนฺธนํ
สมูลํ ตณฺหํ อพฺพุยฺห สีติภูโตสฺมิ นิพฺพุโตติ
ราหุโล เถโร
ชาตรูเปน สญฺฉนฺนา ทาสีคณปุรกฺขตา
องฺเกน ปุตฺตมาทาย ภริยา มํ อุปาคมิ
ตญฺจ ทิสฺวาน อายนฺตึ สกปุตฺตสฺส มาตรํ
อลงฺกตํ สุวสนํ มจฺจุปาสํว โอฑฺฑิตํ
ตโต เม มนสีกาโร โยนิโส อุทปชฺชถ
อาทีนโว ปาตุรหุ นิพฺพิทา สมติฏฺฐถ
ตโต จิตฺตํ วิมุจฺจิ เม ปสฺส ธมฺมสุธมฺมตํ
ติสฺโส วิชฺชา อนุปฺปตฺตา กตํ พุทฺธสฺส สาสนนฺติ
จนฺทโน เถโร
ธมฺโม หเว รกฺขติ ธมฺมจารึ
ธมฺโม สุจิณฺโณ สุขมาวหาติ
เอสานิสํโส ธมฺเม สุจิณฺเณ
น ทุคฺคตึ คจฺฉติ ธมฺมจารี
น หิ ธมฺโม อธมฺโม จ อุโภ สมวิปากิโน



อธมฺโม นิรยํ เนติ ธมฺโม ปาเปติ สุคตึ
ตสฺมา หิ ธมฺเมสุ กเรยฺย ฉนฺทํ
อิติ โมทมาโน สุคเตน ตาทินา
ธมฺเม ฐิตา สุคตวรสฺส สาวกา
นิยฺยนฺติ ธีรา สรณวรคฺคคามิโน
วิปฺโผฏิโต คณฺฑมูโล ตณฺหาชาโล สมูหโต
โส ขีณสํสาโร น จตฺถิ กิญฺจนํ
จนฺโท ยถา โทสินาปุณฺณมาสิยาติ
ธมฺมิโก เถโร
ยทา พลากา สุจิปณฺฑรจฺฉทา
กาฬสฺส เมฆสฺส ภเยน ตชฺชิตา
ปเลหิติ อาลยมาลเยสินี
ตทา นที อชกรณี รเมติ มํ
ยทา พลากา สุวิสุทฺธปณฺฑรา
กาฬสฺส เมฆสฺส ภเยน ตชฺชิตา
ปริเยสติ เลณมเลณทสฺสินี
ตทา นที อชกรณี รเมติ มํ
กนฺนุ ตตฺถ น รเมนฺติ ชมฺพุโย อุภโต ตหึ
โสเภนฺติ อาปคากูลํ มหาเลณสฺส ปจฺฉโต
ตามตมทสงฺฆสุปฺปหีนา



เภกา มนฺทวตี ปนาทยนฺติ
นาชฺช คิรินทีหิ วิปฺปวาสสมโย
เขมา อชกรณี สิวา สุรมฺมาติ
สปฺปโก เถโร
ปพฺพชึ ชีวิกตฺโถหํ ลทฺธาน อุปสมฺปทํ
ตโต สทฺธํ ปฏิลภึ ทฬฺหวิริโย ปรกฺกมึ
กามํ ภิชฺชตุยํ กาโย มํสเปสี วิสียรุํ
อุโภ ชนฺนุกสนฺธีหิ ชงฺฆาโย ปปตนฺตุ เม
นาสิสฺสํ น ปิวิสฺสามิ วิหารา จ น นิกฺขเม
นปิ ปสฺสํ นิปาเตสฺสํ ตณฺหาสลฺเล อนูหเต
ตสฺส เมวํ วิหรโต ปสฺส วิริยปรกฺกมํ
ติสฺโส วิชฺชา อนุปฺปตฺตา กตํ พุทฺธสฺส สาสนนฺติ
มุทิโต เถโร
อุทฺทานํ
นาคสมาโล ภคุ จ สภิโย นนฺทโกปิ จ
ชมฺพุโก เสนโก เถโร สมฺภูโต ราหุโลปิ จ
ภวติ จนฺทโน เถโร ทเสเต พุทฺธสาวกา
ธมฺมิโก สปฺปโก เถโร มุทิโต จาปิ เต ตโย
คาถาโย เทฺว จ ปญฺญาส เถรา สพฺเพปิ เตรสาติ
จตุกฺกนิปาโต นิฏฺฐิโต



เถรคาถาย ปญฺจกนิปาโต
ภิกฺขุ สีวถิกํ คนฺตฺวา อทฺทส อิตฺถิมุชฺฌิตํ
อปวิทฺธํ สุสานสฺมึ ขชฺชนฺตึ กิมิหี ผุฏํ
ยํ หิ เอเก ชิคุจฺฉนฺติ มตํ ทิสฺวาน ปาปกํ
กามราโค ปาตุรหุ อนฺโธว สวตี อหุ
โอรํ โอทนปากมฺหา ตมฺหา ฐานา อปกฺกมึ
สติมา สมฺปชาโนหํ เอกมนฺตํ อุปาวิสึ
ตโต เม มนสีกาโร โยนิโส อุทปชฺชถ
อาทีนโว ปาตุรหุ นิพฺพิทา สมติฏฺฐถ
ตโต จิตฺตํ วิมุจฺจิ เม ปสฺส ธมฺมสุธมฺมตํ
ติสฺโส วิชฺชา อนุปฺปตฺตา กตํ พุทฺธสฺส สาสนนฺติ
ราชทตฺโต เถโร
อโยเค ยุญฺชมตฺตานํ ปุริโส กิจฺจมิจฺฉโก
จรํ เจ นาธิคจฺเฉยฺย ตํ เว ทุพฺภคลกฺขณํ
อพฺพูฬฺหํ อฆตชีวิตํ
เอกญฺเจ โอสฺสชฺเชยฺย กลีว สิยา
สพฺพานิปิ เจ โอสฺสชฺเชยฺย อนฺโธว สิยา
สมวิสมสฺส อทสฺสนโต




ยญฺหิ กยิรา ตญฺหิ วเท ยํ น กยิรา น ตํ วเท
อกโรนฺตํ ภาสมานํ ปริชานนฺติ ปณฺฑิตา
ยถาปิ รุจิรํ ปุปฺผํ วณฺณวนฺตํ อคนฺธกํ
เอวํ สุภาสิตา วาจา อผลา โหติ อกุพฺพโต
ยถาปิ รุจิรํ ปุปฺผํ วณฺณวนฺตํ สคนฺธกํ
เอวํ สุภาสิตา วาจา สผลา โหติ สุกุพฺพโตติ
สุภูโต เถโร
วสฺสติ เทโว ยถา สุคีตํ
ฉนฺนา เม กุฏิกา สุขา นิวาตา
ตสฺสํ วิหรามิ วูปสนฺโต
อถ เจ ปตฺถยสิ ปวสฺส เทว
วสฺสติ เทโว ยถา สุคีตํ
ฉนฺนา เม กุฏิกา สุขา นิวาตา
ตสฺสํ วิหรามิ สนฺตจิตฺโต
อถ เจ ปตฺถยสิ ปวสฺส เทว
เป
ตสฺสํ วิหรามิ วีตราโค
เป
ตสฺสํ วิหรามิ วีตโทโส
เป



ตสฺสํ วิหรามิ วีตโมโห
อถ เจ ปตฺถยสิ ปวสฺส เทวาติ
คิริมานนฺโท เถโร
ยํ ปตฺถยมาโน ธมฺเมสุ อุปชฺฌาโย อนุคฺคหิ
อมตํ อภิกงฺขนฺตํ กตํ กตฺตพฺพกํ มยา
อนุปฺปตฺโต สจฺฉิกโต สยํ ธมฺโม อนีติโห
วิสุทฺธญาโณ นิกฺกงฺโข พฺยากโรมิ ตวนฺติเก
ปุพฺเพนิวาสํ ชานามิ ทิพฺพจกฺขุํ วิโสธิตํ
สทตฺโถ เม อนุปฺปตฺโต กตํ พุทฺธสฺส สาสนํ
อปฺปมตฺตสฺส เม สิกฺขา สุสฺสุตา ตว สาสเน
สพฺเพ เม อาสวา ขีณา นตฺถิทานิ ปุนพฺภโว
อนุสาสิ มํ อริยวตา อนุกมฺปี อนุคฺคหิ
อโมโฆ ตุมฺหโมวาโท อนฺเตวาสิมฺหิ สิกฺขิโตติ
สุมโน เถโร
สาธุ หิ กิร เม มาตา ปโตทํ อุปทํสยิ
ยสฺสาหํ วจนํ สุตฺวา อนุสิฏฺโฐ ชเนตฺติยา
อารทฺธวิรโย ปหิตตฺโต ปตฺโต สมฺโพธิมุตฺตมํ
อรหา ทกฺขิเณยฺโยมฺหิ เตวิชฺโช อมตทฺทโส
เชตฺวา นมุจิโน เสนํ วิหรามิ อนาสโว




อชฺฌตฺตญฺจ พหิทฺธา จ เย เม วิชฺชึสุ อาสวา
สพฺเพ อเสสา อุจฺฉินฺนา น จ อุปฺปชฺชเร ปุน
วิสารทา โข ภคินี เอตมตฺถํ อภาสยิ
อปิ หา นูน มยิปิ วนโถ เต น วิชฺชติ
ปริยนฺตกตํ ทุกฺขํ อนฺติโมยํ สมุสฺสโย
ชาติมรณสํสาโร นตฺถิทานิ ปุนพฺภโวติ
วฑฺโฒ เถโร
อตฺถาย วต เม พุทฺโธ นทึ เนรญฺชรํ อคา
ยสฺสาหํ ธมฺมํ สุตฺวาน มิจฺฉาทิฏฺฐึ วิวชฺชยึ
ยชึ อุจฺจาวเจ ยญฺเญ อคฺคิหุตํ ชุหึ อหํ
เอสา สุทฺธีติ มญฺญนฺโต อนฺธภูโต ปุถุชฺชโน
ทิฏฺฐิคหณปกฺขนฺโน ปรามาเสน โมหิโต
อสุทฺธึ มญฺญิสํ สุทฺธึ อนฺธภูโต อวิทฺทสุ
มิจฺฉาทิฏฺฐิ ปหีนา เม ภวา สพฺเพ ปทาลิตา
ชุหามิ ทกฺขิเณยฺยคฺคึ นมสฺสามิ ตถาคตํ
โมหา สพฺเพ ปหีนา เม ภวตณฺหา ปทาลิตา
วิกฺขีโณ ชาติสํสาโร นตฺถิทานิ ปุนพฺภโวติ
นทีกสฺสโป เถโร
ปาโต มชฺฌนฺติกํ สายํ ติกฺขตฺตุํ ทิวสสฺสหํ
โอตรึ อุทกํ โสหํ คยาย คยผคฺคุยา



ยํ มยา ปกตํ ปาปํ ปุพฺเพ อญฺญาสุ ชาติสุ
ตนฺทานีธ ปวาเหมิ เอวํทิฏฺฐิ ปุเร อหุ
สุตฺวา สุภาสิตํ วาจํ ธมฺมตฺถสหิตํ ปทํ
ตถํ ยาถาวตํ อตฺถํ โยนิโส ปจฺจเวกฺขิสํ
นินฺหาตสพฺพปาโปมฺหิ นิมฺมโล ปยโต สุจิ
สุทฺโธ พุทฺธสฺส ทายาโท ปุตฺโต พุทฺธสฺส โอรโส
โอคยฺหฏฺฐงฺคิกํ โสตํ สพฺพํ ปาปํ ปวาหยึ
ติสฺโส วิชฺชา อชฺฌคมึ กตํ พุทฺธสฺส สาสนนฺติ
คยากสฺสโป เถโร
วาตโรคาภินีโต ตฺวํ วิหรํ กานเน วเน
ปวิฏฺฐโคจเร ลูเข กถํ ภิกฺขุ กริสฺสสิ
ปีติสุเขน วิปุเลน ผรมาโน สมุสฺสยํ
ลูขมฺปิ อภิสมฺโภนฺโต วิหริสฺสามิ กานเน
ภาเวนฺโต สติปฏฺฐาเน อินฺทฺริยานิ พลานิ จ
โพชฺฌงฺคานิ จ ภาเวนฺโต วิหริสฺสามิ กานเน
อารทฺธวิริเย ปหิตตฺเต นิจฺจํ ทฬฺหปรกฺกเม
สมคฺเค สหิเต ทิสฺวา วิหริสฺสามิ กานเน
อนุสฺสรนฺโต สมฺพุทฺธํ อตฺตทนฺทํ สมาหิตํ




อตนฺทิโต รตฺตินฺทิวํ วิหริสฺสามิ กานเนติ
วกฺกลิ เถโร
โอลคฺคิสฺสามิ เต จิตฺตํ อาณิทฺวาเรว หตฺถินํ
น ตํ ปาเป นิโยชิสฺสํ กามชาลํ สรีรชํ
ตฺวํ โอลคฺโค น คจฺฉสิ
ทฺวารวิวรํ คโชว อลภนฺโต
น จ จิตฺตกลิ ปุนปฺปุนํ
ปสหํ ปาปรโต จริสฺสสิ
ยถา กุญฺชรํ อทนฺตํ
นวคฺคหํ องฺกุสคฺคโห
พลวา อาวตฺเตติ อกามํ
เอวํ อาวตฺตยิสฺสนฺตํ
ยถา วรหยทมกุสโล
สารถิ ปวโร ทเมติ อาชญฺญํ
เอวํ ทมยิสฺสนฺตํ
ปติฏฺฐิโต ปญฺจสุ พเลสุ
สติยา ตํ นิพนฺธิสฺสํ
ปยตตฺโต เต ทมิสฺสามิ
วิริยธุรนิคฺคหิโต นยิโต




ทูรํ คมิสฺสเส จิตฺตาติ
วิชิตเสโน เถโร
อุปารมฺภจิตฺโต ทุมฺเมโธ สุณาติ ชินสาสนํ
อารกา โหติ สทฺธมฺมา นภโส ปฐวี ยถา
อุปารมฺภจิตฺโต ทุมฺเมโธ สุณาติ ชินสาสนํ
ปริหายติ สทฺธมฺมา กาฬปกฺเขว จนฺทิมา
อุปารมฺภจิตฺโต ทุมฺเมโธ สุณาติ ชินสาสนํ
ปริสุสฺสติ สทฺธมฺเม มจฺโฉ อปฺโปทเก ยถา
อุปารมฺภจิตฺโต ทุมฺเมโธ สุณาติ ชินสาสนํ
น วิรูหติ สทฺธมฺเม เขตฺเต พีชํว ปูติกํ
โย จ คุตฺเตน จิตฺเตน สุณาติ ชินสาสนํ
เขเปตฺวา อาสเว สพฺเพ สจฺฉิกตฺวา อกุปฺปตํ
ปปฺปุยฺย ปรมํ สนฺตึ ปรินิพฺพาติ อนาสโวติ
ยสทตฺโต เถโร
อุปสมฺปทา จ เม ลทฺธา วิมุตฺโต จมฺหิ อนาสโว
โส จ เม ภควา ทิฏฺโฐ วิหาเร จ สหาวสึ
พหุเทว รตฺตึ ภควา อพฺโภกาเสตินามยิ
วิหารกุสโล สตฺถา วิหารํ ปาวิสี ตทา
สนฺถริตฺวาน สงฺฆาฏึ เสยฺยํ กปฺเปสิ โคตโม



สีโห เสลคุหายํว ปหีนภยเภรโว
ตโต กลฺยาณวากฺกรโณ สมฺมาสมฺพุทฺธสาวโก
โสโณ อภาสิ สทฺธมฺมํ พุทฺธเสฏฺฐสฺส สมฺมุขา
ปญฺจกฺขนฺเธ ปริญฺญาย ภาสยิตฺวาน อญฺชสํ
ปปฺปุยฺย ปรมํ สนฺตึ ปรินิพฺพายิสฺสตฺยนาสโวติ
โส โณ กุฏิกณฺโณ เถโร
โย เว ครูนํ วจนญฺญุ ธีโร
วเส จ ตมฺหิ ชนเยถ เปมํ
โส ภตฺติมา นาม จ โหติ ปณฺฑิโต
ญตฺวา จ ธมฺเมสุ วิเสสิ อสฺส
ยํ อาปทา อุปฺปติตา อุฬารา
นกฺขมฺภยนฺเต ปฏิสงฺขยนฺตํ
โส ถามวา นาม จ โหติ ปณฺฑิโต
ญตฺวา จ ธมฺเมสุ วิเสสิ อสฺส
โย เว สมุทฺโทว ฐิโต อเนโช
คมฺภีรปญฺโญ นิปุณตฺถทสฺสี
อสํหาริโก นาม จ โหติ ปณฺฑิโต
ญตฺวา จ ธมฺเมสุ วิเสสิ อสฺส
พหุสฺสุโต ธมฺมธโร จ โหติ



ธมฺมสฺส โหติ อนุธมฺมจารี
โส ตาทิโส นาม จ โหติ ปณฺฑิโต
ญตฺวา จ ธมฺเมสุ วิเสสิ อสฺส
อตฺถญฺจ โย ชานาติ ภาสิตสฺส
อตฺถญฺจ ญตฺวาน ตถา กโรติ
อตฺถนฺตโร นาม ส โหติ ปณฺฑิโต
ญตฺวา จ ธมฺเมสุ วิเสสิ อสฺสาติ
โกสิโย เถโร
อุทฺทานํ
ราชทตฺโต สุภูโต จ คิริมานนฺทสุมโน
วฑฺโฒ จ กสฺสโป เถโร คยากสฺสปวกฺกลิ
วิชิโต ยสทตฺโต จ โสโณ โกสิยสวฺหโย
สฏฺฐี จ ปญฺจคาถาโย เถรา จ เอตฺถ ทฺวาทสาติ
ปญฺจกนิปาโต นิฏฺฐิโต

เถรคาถาย ฉกฺกนิปาโต
ทิสฺวาน ปาฏิหีรานิ โคตมสฺส ยสสฺสิโน
น ตาวาหํ ปณิปตึ อิสฺสามาเนน วญฺจิโต
มม สงฺกปฺปมญฺญาย โจเทสิ นรสารถิ


ตโต เม อาสิ สํเวโค อพฺภูโต โลมหํสโน
ปุพฺเพ ชฏิลภูตสฺส ยา เม สิทฺธิ ปริตฺติกา
ตาหํ ตทา นิรงฺกตฺวา ปพฺพชึ ชินสาสเน
ปุพฺเพ ยญฺเญน สนฺตุฏฺโฐ กามธาตุ ปุรกฺขโต
ปจฺฉา ราคญฺจ โทสญฺจ โมหญฺจาปิ สมูหนึ
ปุพฺเพนิวาสํ ชานามิ ทิพฺพจกฺขุํ วิโสธิตํ
อิทฺธิมา ปรจิตฺตญฺญู ทิพฺพโสตญฺจ ปาปุณึ
ยสฺส จตฺถาย ปพฺพชิโต อคารสฺมา อนคาริยํ
โส เม อตฺโถ อนุปฺปตฺโต สพฺพสํโยชนกฺขโยติ
อุรุเวลกสฺสโป เถโร
อติหิตา วีหิ ขลคตา สาลิ
น จ ลเภ ปิณฺฑํ กถมหํ กสฺสํ
พุทฺธมปฺปเมยฺยํ อนุสฺสร ปสนฺโน
ปีติยา ผุฏฺฐสรีโร โหหิสิ สตฺตมุทคฺโค
ธมฺมมปฺปเมยฺยํ เป
สงฺฆมปฺปเมยฺยํ เป
อพฺโภกาเส จ วิหรสิ
สีตา เหมนฺติกา อิมา รตฺติโย
มา สีเตน ปเรโต วิหญฺญิตฺโถ



ปวิส ตฺวํ วิหารํ ผุสิตคฺคลํ
ผุสิสฺสํ จตสฺโส อปฺปมญฺญาโย
ตาหิ จ สุขิโต วิหริสฺสํ
นาหํ สีเตน วิหญฺญิสฺสํ
อนิญฺชิโต วิหรนฺโตติ
เตกิจฺฉกานิ เถโร
ยสฺส สพฺรหฺมจารีสุ คารโว นูปลพฺภติ
ปริหายติ สทฺธมฺมา มจฺโฉ อปฺโปทเก ยถา
ยสฺส สพฺรหฺมจารีสุ คารโว นูปลพฺภติ
น วิรูหติ สทฺธมฺเม เขตฺเต พีชํว ปูติกํ
ยสฺส สพฺรหฺมจารีสุ คารโว นูปลพฺภติ
อารกา โหติ นิพฺพานา ธมฺมราชสฺส สาสเน
ยสฺส สพฺรหฺมจารีสุ คารโว อุปลพฺภติ
น วิหายติ สทฺธมฺมา มจฺโฉ พโหทเก ยถา
ยสฺส สพฺรหฺมจารีสุ คารโว อุปลพฺภติ
โส วิรูหติ สทฺธมฺเม เขตฺเต พีชํว ภทฺทกํ
ยสฺส สพฺรหฺมจารีสุ คารโว อุปลพฺภติ
สนฺติเก โหติ นิพฺพานํ ธมฺมราชสฺส สาสเนติ
มหานาโค เถโร
กุลฺโล สีวถิกํ คนฺตฺวา อทฺทสํ อิตฺถิมุชฺฌิตํ



อปวิทฺธํ สุสานสฺมึ ขชฺชนฺตึ กิมิหี ผุฏํ
อาตุรํ อสุจึ ปูตึ ปสฺส กุลฺล สมุสฺสยํ
อุคฺฆรนฺตํ ปคฺฆรนฺตํ พาลานํ อภินนฺทิตํ
ธมฺมาทาสํ คเหตฺวาน ญาณทสฺสนปตฺติยา
ปจฺจเวกฺขึ อิมํ กายํ ตุจฺฉํ สนฺตรพาหิรํ
ยถา อิทํ ตถา เอตํ ยถา เอตํ ตถา อิทํ
ยถา อโธ ตถา อุทฺธํ ยถา อุทฺธํ ตถา อโธ
ยถา ทิวา ตถา รตฺติ ยถา รตฺติ ตถา ทิวา
ยถา ปุเร ตถา ปจฺฉา ยถา ปจฺฉา ตถา ปุเร
ปญฺจงฺคิเกน ตุริเยน น รติ โหติ ตาทิสี
ยถา เอกคฺคจิตฺตสฺส สมฺมา ธมฺมํ วิปสฺสโตติ
กุลฺโล เถโร
มนุชสฺส ปมตฺตจาริโน ตณฺหา วฑฺฒติ มาลุวา วิย
โส ปริปฺลวติ หุราหุรํ ผลมิจฺฉํว วนสฺมึ วานโร
ยํ เอสา สหเต ชมฺมี ตณฺหา โลเก วิสตฺติกา
โสกา ตสฺส ปวฑฺฒนฺติ อภิวุฏฺฐํว วีรณํ
โย เจตํ สหเต ชมฺมึ ตณฺหํ โลเก ทุรจฺจยํ
โสกา ตมฺหา ปปตนฺติ อุทพินฺทุว โปกฺขรา
ตํ โว วทามิ ภทฺทํ โว ยาวนฺเตตฺถ สมาคตา




ตณฺหาย มูลํ ขณถ อุสีรตฺโถว วีรณํ
มา โว นฬํว โสโตว มาโร ภญฺชิ ปุนปฺปุนํ
กโรถ พุทฺธวจนํ ขโณ เว มา อุปจฺจคา
ขณาตีตา หิ โสจนฺติ นิรยมฺหิ สมปฺปิตา
ปมาโท รโช ปมาทานุปติโต รโช
อปฺปมาเทน วิชฺชาย อพฺพุเห สลฺลมตฺตโนติ
มาลุงฺกฺยปุตฺโต เถโร
ปณฺณวีสติวสฺสานิ ยโต ปพฺพชิโต อหํ
อจฺฉราสงฺฆาตมตฺตมฺปิ เจโตสนฺติมนชฺฌคํ
อลทฺธา จิตฺตสฺเสกคฺคํ กามราเคน อทฺทิโต
พาหา ปคฺคยฺห กนฺทนฺโต วิหารานุปนิกฺขมึ
สตฺถํ วา อาหริสฺสามิ โก อตฺโถ ชีวิเตน เม
กถํ หิ สิกฺขํ ปจฺจกฺขํ กาลํ กุพฺเพถ มาทิโส
ตทาหํ ขุรมาทาย มญฺจกมฺหิ อุปาวิสึ
ปรินีโต ขุโร อาสิ ธมนึ เฉตฺตุมตฺตโน
ตโต เม มนสีกาโร โยนิโส อุทปชฺชถ
อาทีนโว ปาตุรหุ นิพฺพิทา สมติฏฺฐถ
ตโต จิตฺตํ วิมุจฺจิ เม ปสฺส ธมฺมสุธมฺมตํ




ติสฺโส วิชฺชา อนุปฺปตฺตา กตํ พุทฺธสฺส สาสนนฺติ
สปฺปทาโส เถโร
อุฏฺฐาหิ นิสีท กาติยาน
มา นิทฺทาพหุโล อหุ ชาครสฺสุ
มา ตํ อลสํ ปมตฺตพนฺธุ
กูเฏเนว ชินาตุ มจฺจุราชา
เสยฺยถาปิ มหาสมุทฺทเวโค
เอวํ ชาติชราติวตฺตเต ตํ
โส กโรหิ สุทีปมตฺตโน ตฺวํ
น หิ ตาณํ ตว วิชฺชเตธ อญฺญํ
สตฺถา หิ วิเชสิ มคฺคเมตํ
สงฺคา ชาติชราภยา อตีตํ
ปุพฺพาปรรตฺตมปฺปมตฺโต
อนุยุญฺชสฺสุ ทฬฺหํ กโรหิ โยคํ
ปุริมานิ ปมุญฺจ พนฺธนานิ
สงฺฆาฏีขุรมุณฺฑภิกฺขโภชี
มา ขิฑฺฑารติญฺจ มา นิทฺทํ
อนุยุญฺชิตฺถ ฌิยาย กาติยาน
ฌายาหิ ชินาหิ กาติยาน



โยคกฺเขมปเถ สุโกวิโทสิ
ปปฺปุยฺย อนุตฺตรํ วิสุทฺธึ
ปรินิพฺพาหิสิ วารินาว โชติ
ปชฺโชตกโร ปริตฺตรํโส
วาเตน วินมฺยเต ลตาว
เอวมฺปิ ตุวํ อนาทิยมาโน
มารํ อินฺทสโคตฺต นิทฺธุนาหิ
โส เวทยิตาสุ วีตราโค
กาลํ กงฺข อิเธว สีติภูโตติ
กาติยาโน เถโร
สุเทสิโต จกฺขุมตา พุทฺเธนาทิจฺจพนฺธุนา
สพฺพสํโยชนาตีโต สพฺพวฏฺฏวินาสโน
นิยฺยานิโก อุตฺตรโณ ตณฺหามูลวิโสสโน
วิสมูลํ อาฆาตนํ เภตฺวา ปาเปติ นิพฺพุตึ
อญฺญาณมูลเภทาย กมฺมยนฺตวิฆาฏโน
วิญฺญาณานํ ปริคฺคเห ญาณวชิรนิปาตโน
เวทนานํ วิญฺญาปโน อุปาทานปฺปโมจโน
ภวํ องฺคารกาสสว ญาเณน อนุปสฺสโน
มหารโส สุคมฺภีโร ชรามจฺจุนิวารโณ



อริโย อฏฺฐงฺคิโก มคฺโค ทุกฺขูปสมโน สิโว
กมฺมํ กมฺมนฺติ ญตฺวาน วิปากญฺจ วิปากโต
ปฏิจฺจุปฺปนฺนธมฺมานํ ยถาวาโลกทสฺสโน
มหาเขมงฺคโม สนฺโต ปริโยสานภทฺทโกติ
มิคชาโล เถโร
ชาติมเทน มตฺโตหํ โภคอิสฺสริเยน จ
สณฺฐานวณฺณรูเปน มทมตฺโต อจาริหํ
นาตฺตโน สมกํ กญฺจิ อติเรกญฺจ มญฺญิสํ
อติมานหโต พาโล ปตฺถทฺโธ อุสฺสิตทฺธโช
มาตรํ ปิตรํ วาปิ อโถปิ ครุสมฺมเต
น กิญฺจิ อภิวาเทสึ มานตฺถทฺโธ อนาทโร
ทิสฺวา วินายกํ อคฺคํ สารถีนํ วรุตฺตมํ
ตปนฺตมิว อาทิจฺจํ ภิกฺขุสงฺฆปุรกฺขตํ
มานํ มทญฺจ ฉฑฺเฑตฺวา วิปฺปสนฺเนน เจตสา
สิรสา อภิวาเทสึ สพฺพสตฺตานมุตฺตมํ
อติมาโน จ โอมาโน ปหีนา สุสมูหตา
อสฺมิมาโน สมุจฺฉินฺโน สพฺเพ มานวิธา หตาติ
เชนฺโต ปุโรหิตปุตฺโต เถโร



ยทา นโว ปพฺพชิโต ชาติยา สตฺตวสฺสิโก
อิทฺธิยา อภิโภตฺวาน ปนฺนคินฺทํ มหิทฺธิกํ
อุปชฺฌายสฺส อุทกํ อโนตตฺตา มหาสรา
อาหรามิ ตโต ทิสฺวา มํ สตฺถา เอตทพฺรวิ
สารีปุตฺต อิมํ ปสฺส อาคจฺฉนฺตํ กุมารกํ
อุทกุมฺภกมาทาย อชฺฌตฺตํ สุสมาหิตํ
ปาสาทิเกน วตฺเตน กลฺยาณอิริยาปโถ
สามเณโรนุรุทฺธสฺส อิทฺธิยา จ วิสารโท
อาชานิเยน อาชญฺโญ สาธุนา สาธุการิโต
วินีโต อนุรุทฺเธน กตกิจฺเจน สิกฺขิโต
โส ปตฺวา ปรมํ สนฺตึ สจฺฉิกตฺวา อกุปฺปตํ
สามเณโร ส สุมโน มา มํ ชญฺญาติ อิจฺฉตีติ
สุมโน เถโร
วาตโรคาภินีโต ตฺวํ วิหรํ กานเน วเน
ปวิฏฺฐโคจเร ลูเข กถํ ภิกฺขุ กริสฺสสิ
ปีติสุเขน วิปุเลน ผริตฺวาน สมุสฺสยํ
ลูขมฺปิ อภิสมฺโภนฺโต วิหริสฺสามิ กานเน
ภาเวนฺโต สตฺต โพชฺฌงฺเค อินฺทฺริยานิ พลานิ จ
ฌานสุขุมสมฺปนฺโน วิหริสฺสํ อนาสโว



วิปฺปมุตฺตํ กิเลเสหิ สุทฺธจิตฺตํ อนาวิลํ
อภิณฺหํ ปจฺจเวกฺขนฺโต วิหริสฺสํ อนาสโว
อชฺฌตฺตญฺจ พหิทฺธา จ เย เม วิชฺฌึสุ อาสวา
สพฺเพ อเสสา อุจฺฉินฺนา น จ อุปฺปชฺชเร ปุน
ปญฺจกฺขนฺธา ปริญฺญาตา ติฏฺฐนฺติ ฉินฺนมูลกา
ทุกฺขกฺขโย อนุปฺปตฺโต นตฺถิทานิ ปุนพฺภโวติ
นฺหาตกมุนิ เถโร
อกฺโกธสฺส กุโต โกโธ ทนฺตสฺส สมชีวิโน
สมฺมทญฺญา วิมุตฺตสฺส อุปสนฺตสฺส ตาทิโน
ตสฺเสว เตน ปาปิโย โย กุทฺธํ ปฏิกุชฺฌติ
กุทฺธํ อปฺปฏิกุชฺฌนฺโต สงฺคามํ เชติ ทุชฺชยํ
อุภินฺนมตฺถํ จรติ อตฺตโน จ ปรสฺส จ
ปรํ สงฺกุปิตํ ญตฺวา โย สโต อุปสมฺมติ
อุภินฺนํ ติกิจฺฉนฺตานํ อตฺตโน จ ปรสฺส จ
ชนา มญฺญนฺติ พาลาติ เย ธมฺมสฺส อโกวิทา
อุปฺปชฺชเต สเจ โกโธ อาวชฺชํ กกจูปมํ
อุปฺปชฺเช เจ รเส ตณฺหา ปุตฺตมํสูปมํ สรํ
สเจ ธาวติ จิตฺตํ เต กาเมสุ จ ภเวสุ จ




ขิปฺปํ นิคฺคยฺห สติยา กิฏฺฐาทํ วิย ทุปฺปสุนฺติ
พฺรหฺมทตฺโต เถโร
ฉนฺนมติวสฺสติ วิวฏํ นาติวสฺสติ
ตสฺมา ฉนฺนํ วิวเรถ เอวนฺตํ นาติวสฺสติ
มจฺจุนพฺภาหโต โลโก ชราย ปริวาริโต
ตณฺหาสลฺเลน โอติณฺโณ อิจฺฉาธูปายิโต สทา
มจฺจุนพฺภาหโต โลโก ปริกฺขิตฺโต ชราย จ
หญฺญติ นิจฺจมตฺตาโณ ปตฺตทณฺโฑว ตกฺกโร
อาคจฺฉนฺตคฺคิกฺขนฺธาว มจฺจุพฺยาธิชรา ตโย
ปจฺจุคฺคนฺตุํ พลํ นตฺถิ ชโว นตฺถิ ปลายิตุํ
อโมฆํ ทิวสํ กยิรา อปฺเปน พหุเกน วา
ยํ ยํ วิวหเต รตฺติ ตทูนนฺตสฺส ชีวิตํ
จรโต ติฏฺฐโต วาปิ อาสีนสยนสฺส วา
อุเปติ จริมา รตฺติ น เต กาโล ปมชฺชิตุนฺติ
สิริมณฺโฑ เถโร
ทิปาทโกยํ อสุจิ ทุคฺคนฺโธ ปริหีรติ
นานากุณปปริปูโร วิสฺสวนฺโต ตโต ตโต
มิคํ นิลีนํ กูเฏน พลิเสเนว อมฺพุชํ
วานรํ วิย เลเปน พาธยนฺติ ปุถุชฺชนํ



รูปา สทฺทา รสา คนฺธา โผฏฺฐพฺพา จ มโนรมา
ปญฺจ กามคุณา เอเต อิตฺถิรูปสฺมึ ทิสฺสเร
เย เอตา อุปเสวนฺติ รตฺตจิตฺตา ปุถุชฺชนา
วฑฺเฒนฺติ กฏสึ โฆรํ อาจินนฺติ ปุนพฺภวํ
โย เจตา ปริวชฺเชติ สปฺปสฺเสว ปทา สิโร
โสมํ วิสตฺติกํ โลเก สโต สมติวตฺตติ
กาเมสฺวาทีนวํ ทิสฺวา เนกฺขมฺมํ ทฏฺฐุ เขมโต
นิสฺสโฏ สพฺพกาเมหิ ปตฺโต เม อาสวกฺขโยติ
สพฺพกาโม เถโร
อุทฺทานํ
อุรุเวลกสฺสโป จ เถโร ติกิจฺฉกานิ จ
มหานาโค จ กุลฺโล จ มาลุงฺโกฺย สปฺปทาสโก
กาติยาโน จ มิคชาโล เชนฺโต สุมนสวฺหโย
นฺหาตมุนิ พฺรหฺมทตฺโต สิริมณฺโฑ สพฺพกามโก
คาถาโย จตุราสีติ เถรา เจตฺถ จตุทฺทสาติ
ฉกฺกนิปาโต นิฏฺฐิโต





เถรคาถาย สตฺตกนิปาโต
อลงฺกตา สุวสนา มาลภารี วิภูสิตา
อลตฺตกกตา ปาทา ปาทุการุยฺห เวสิกา
ปาทุกา โอรุหิตฺวาน ปุรโต ปญฺชลีกตา
สา มํ สเณฺหน มุทุนา มิตปุพฺพมภาสถ
ยุวาสิ ตฺวํ ปพฺพชิโต ติฏฺฐาหิ มม สาสเน
ภุญฺช มานุสเก กาเม อหํ วิตฺตํ ททามิ เต
สจฺจนฺเต ปฏิชานามิ อคฺคึ วา เต หรามหํ
ยทา ชิณฺณา ภวิสฺสาม อุโภ ทณฺฑปรายนา
อุโภปิ ปพฺพชิสฺสาม อุภยตฺถ กฏคฺคโห
ตญฺจ ทิสฺวาน อายนฺตึ เวสิกํ ปญฺชลีกตํ
อลงฺกตํ สุวสนํ มจฺจุปาสํว โอฑฺฑิตํ
ตโต เม มนสีกาโร โยนิโส อุทปชฺชถ
เป
สุนฺทรสมุทฺโท เถโร
ปเร อมฺพาฏการาเม วนสณฺฑมฺหิ ภทฺทิโย
สมูลํ ตณฺหํ อพฺพุยฺห ตตฺถ ภทฺโท ฌิยายติ
รมนฺเตเก มุทิงฺเคหิ วีณาหิ ปณเวหิ จ




อหญฺจ รุกฺขมูลสฺมึ รโต พุทฺธสฺส สาสเน
พุทฺโธ จ เม วรํ ทชฺชา โส จ ลพฺเภถ เม วโร
คเณฺหหํ สพฺพโลกสฺส นิจฺจํ กายคตาสตึ
เย มํ รูเปน ปามึสุ เย จ โฆเสน อนฺวคู
ฉนฺทราควสูเปตา น มํ ชานนฺติ เต ชนา
อชฺฌตฺตญฺจ น ชานาติ พหิทฺธา จ น ปสฺสติ
สมนฺตาวรโณ พาโล ส เว โฆเสน วุยฺหติ
อชฺฌตฺตญฺจ น ชานาติ พหิทฺธา จ วิปสฺสติ
พหิทฺธาผลทสฺสาวี โสปิ โฆเสน วุยฺหติ
อชฺฌตฺตญฺจ ปชานาติ พหิทฺธา จ วิปสฺสติ
อนาวรณทสฺสาวี น โส โฆเสน วุยฺหตีติ
ลกุณฺฏโก เถโร
เอกปุตฺโต อหํ อาสึ ปิโย มาตุ ปิโย ปิตุ
พหูหิ วตจริยาหิ ลทฺโธ อายาจนาหิ จ
เต จ มํ อนุกมฺปาย อตฺถกามา หิเตสิโน
อุโภ ปิตา จ มาตา จ พุทฺธสฺส อุปนามยุํ
กิจฺฉา ลทฺโธ อยํ ปุตฺโต สุขุมาโล สุเขธิโต
อิมํ ททาม เต นาถ ชินสฺส ปริจารกํ
สตฺถา จ มํ ปฏิคฺคยฺห อานนฺทํ เอตทพฺรวิ
ปพฺพาเชหิ อิมํ ขิปฺปํ เหสฺสตฺยาชานิโย อยํ




ปพฺพาเชตฺวาน มํ สตฺถา วิหารํ ปาวิสี ชิโน
อโนคฺคตสฺมึ สุริยสฺมึ ตโต จิตฺตํ วิมุจฺจิ เม
ตโต สตฺถา นิรงฺกตฺวา ปฏิสลฺลานวุฏฺฐิโต
เอหิ ภทฺทาติ มํ อาห สา เม อาสูปสมฺปทา
ชาติยา สตฺตวสฺเสน ลทฺธา เม อุปสมฺปทา
ติสฺโส วิชฺชา อนุปฺปตฺตา อโห ธมฺมสุธมฺมตาติ
ภทฺโท เถโร
ทิสฺวา ปาสาทฉายายํ จงฺกมนฺตํ นรุตฺตมํ
ตตฺถ นํ อุปสงฺกมฺม วนฺทิสฺสํ ปุริสุตฺตมํ
เอกํสํ จีวรํ กตฺวา สงฺฆริตฺวาน ปาณิโย
อนุจงฺกมิสฺสํ วิรชํ สพฺพสตฺตานมุตฺตมํ
ตโต ปเญฺห อาปุจฺฉิ มํ ปญฺหานํ โกวิโท วิทู
อจฺฉมฺภี จ อภีโต จ พฺยากาสึ สตฺถุโน อหํ
วิสฺสชฺชิเตสุ ปเญฺหสุ อนุโมทิ ตถาคโต
ภิกฺขุสงฺฆํ วิโลเกตฺวา อิมมตฺถํ อภาสถ
ลาภา องฺคมคธานํ เยสายํ ปริภุญฺชติ
จีวรํ ปิณฺฑปาตญฺจ ปจฺจยํ สยนาสนํ
ปจฺจุฏฺฐานญฺจ สามจึ เตสํ ลาภาติ จาพฺรวิ
อชฺชตคฺเค มํ โสปาก ทสฺสนาโยปสงฺกม



เอสา เจว เต โสปาก ภวตุ อุปสมฺปทา
ชาติยา สตฺตวสฺโสหํ ลทฺธาน อุปสมฺปทํ
ธาเรมิ อนฺติมํ เทหํ อโห ธมฺมสุธมฺมตาติ
โสปาโก เถโร
สเร หตฺเถหิ ภญฺชิตฺวา กตฺวาน กุฏิมจฺฉิสํ
เตน เม สรภงฺโคติ นามํ สมฺมติยา อหุ
น มยฺหํ กปฺปเต อชฺช สเร หตฺเถหิ ภญฺชิตุํ
สิกฺขาปทา โน ปญฺญตฺตา โคตเมน ยสสฺสินา
สกลํ สมตฺตํ โรคํ สรภงฺโค นาทฺทสํ ปุพฺเพ
โสยํ โรโค ทิฏฺโฐ วจนกเรนาติเทวสฺส
เยเนว มคฺเคน คโต วิปสฺสี
เยเนว มคฺเคน สิขี จ เวสฺสภู
กกุสนฺธโกนาคมโน จ กสฺสโป
เตนญฺชเสน อคมาสิ โคตโม
วีตตณฺหา อนาทานา สตฺต พุทฺธา ขโยคธา
เยหยํ เทสิโต ธมฺโม ธมฺมภูเตหิ ตาทิหิ
จตฺตาริ อริยสจฺจานิ อนุกมฺปาย ปาณินํ
ทุกฺขํ สมุทโย มคฺโค นิโรโธ ทุกฺขสงฺขโย
ยสฺมึ นิวตฺตเต ทุกฺขํ สํสารสฺมึ อนนฺตกํ



เภทา อิมสฺส กายสฺส ชิวิตสฺส จ สงฺขยา
อญฺโญ ปุนพฺภโว นตฺถิ สุวิมุตฺโตมฺหิ สพฺพธีติ
สรภงฺโค เถโร
อุทฺทานํ
สุนฺทรสมุทฺโท เถโร เถโร ลกุณฺฏภทฺทิโย
ภทฺโท เถโร จ โสปาโก สรภงฺโค มหาอิสิ
สตฺตเก ปญฺจกา เถรา คาถาโย ปญฺจตึสตีติ
สตฺตกนิปาโต นิฏฺฐิโต

เถรคาถาย อฏฺฐกนิปาโต
กมฺมํ พหุกํ น การเย ปริวชฺเชยฺย ชนํ น อุยฺยเม
โส อุสฺสุโก รสานุคิทฺโธ อตฺถํ ริญฺจติ โย สุขาธิวาโห
ปงฺโกติ หิ นํ อเวทยุํ ยายํ วนฺทนปูชนา กุเลสุ
สุขุมํ สลฺลํ ทุรุพฺพหํ สกฺกาโร กาปุริเสน ทุชฺชโห
น ปรสฺสุปณิธาย กมฺมํ มจฺจสฺส ปาปกํ
อตฺตนา ตํ น เสเวยฺย กมฺมพนฺธู หิ มาติยา
น ปเร วจนา โจโร น ปเร วจนา มุนิ
อตฺตานญฺจ ยถา เวทิ เทวาปิ นํ ตถา วิทู
ปเร จ น วิชานนฺติ มยเมตฺถ ยมามฺหเส



เย จ ตตฺถ วิชานนฺติ ตโต สมฺมนฺติ เมธคา
ชีวเตวาปิ สปฺปญฺโญ อปิ วิตฺตปริกฺขยา
ปญฺญาย จ อลาเภน วิตฺตวาปิ น ชีวติ
สพฺพํ สุณาติ โสเตน สพฺพํ ปสฺสติ จกฺขุนา
น จ ทิฏฺฐํ สุตํ ธีโร สพฺพํ อุชฺฌิตุมรหติ
จกฺขุมสฺส ยถา อนฺโธ โสตวา พธิโร ยถา
ปญฺญาวสฺส ยถา มูโค พลวา ทุพฺพโลริว
อถ อตฺเถ สมุปฺปนฺเน สเยถ มตสายิกนฺติ
มหากจฺจายโน เถโร
อกฺโกธโน อนุปนาหี อมาโย ริตฺตเปสุโณ
ส เว ตาทิสโก ภิกฺขุ เอวํ เปจฺจ น โสจติ
อกฺโกธโน อนุปนาหี อมาโย ริตฺตเปสุโณ
คุตฺตทฺวาโร สทา ภิกฺขุ เอวํ เปจฺจ น โสจติ
อกฺโกธโน อนุปนาหี อมาโย ริตฺตเปสุโณ
กลฺยาณสีโล โย ภิกฺขุ เอวํ เปจฺจ น โสจติ
อกฺโกธโน อนุปนาหี อมาโย ริตฺตเปสุโณ
กลฺยาณมิตฺโต โย ภิกฺขุ เอวํ เปจฺจ น โสจติ
อกฺโกธโน อนุปนาหี อมาโย ริตฺตเปสุโณ
กลฺยาณปญฺโญ โย ภิกฺขุ เอวํ เปจฺจ น โสจติ
ยสฺส สทฺธา ตถาคเต อจลา สุปติฏฺฐิตา



สีลญฺจ ยสฺส กลฺยาณํ อริยกนฺตํ ปสํสิตํ
สงฺเฆ ปสาโท ยสฺสตฺถิ อุชุภูตญฺจ ทสฺสนํ
อทลิทฺโทติ ตํ อาหุ อโมฆนฺตสฺส ชีวิตํ
ตสฺมา สทฺธญฺจ สีลญฺจ ปสาทํ ธมฺมทสฺสนํ
อนุยุญฺเชถ เมธาวี สรํ พุทฺธาน สาสนนฺติ
สิริมิตฺโต เถโร
ยทา ปฐมมทฺทกฺขึ สตฺถารมกุโตภยํ
ตโต เม อหุ สํเวโค ปสฺสิตฺวา ปุริสุตฺตมํ
สิรึ หตฺเถหิ ปาเทหิ โย ปณาเมยฺย อาคตํ
เอตาทิสํ โส สตฺถารํ อาราเธตฺวา วิราธเย
ตทาหํ ปุตฺตทารญฺจ ธนธญฺญญฺจ ฉฑฺฑยึ
เกสมสฺสูนิ เฉเทตฺวา ปพฺพชึ อนคาริยํ
สิกฺขาสาชีวสมฺปนฺโน อินฺทฺริเยสุ สุสํวุโต
นมสฺสมาโน สมฺพุทฺธํ วิหาสึ อปราชิโต
ตโต เม ปณิธี อาสิ เจตโส อภิปตฺถิโต
น นิสีเท มุหุตฺตมฺปิ ตณฺหาสลฺเล อนูหเต
ตสฺส เมวํ วิหรโต ปสฺส วิริยปรกฺกมํ
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปุพฺเพนิวาสํ ชานามิ ทิพฺพจกฺขุํ วิโสธิตํ
อรหา ทกฺขิเณยฺโยมฺหิ วิปฺปมุตฺโต นิรูปธิ


ตโต รตฺยา วิวสเน สุริยสฺสุคฺคมนํ ปติ
สพฺพํ ตณฺหํ วิโสเสตฺวา ปลฺลงฺเกน อุปาวิสินฺติ
มหาปนฺถโก เถโร
อุทฺทานํ
มหากจฺจายโน เถโร สิริมิตฺโต มหาปนฺถโก
ตโย อฏฺฐนิปาตมฺหิ คาถาโย จตุวีสตีติ
อฏฺฐกนิปาโต นิฏฺฐิโต

เถรคาถาย นวกนิปาโต
ยถา ทุกฺขํ ชรามรณนฺติ ปณฺฑิโต
อวิทฺทสู ยตฺถ สิตา ปุถุชฺชนา
ทุกฺขํ ปริญฺญาย สโตว ฌายติ
ตโต รตึ ปรมตรํ น วินฺทติ
ยทา ทุกฺขสฺสาวหนึ วิสตฺติกํ
ปปญฺจสงฺฆาฏทุกฺขาธิวาหนึ
ตณฺหํ ปหตฺวาน สโตว ฌายติ
ตโต รตึ ปรมตรํ น วินฺทติ
ยทา สิวํ เทฺวจตุรงฺคคามินํ



มคฺคุตฺตมํ สพฺพกิเลสโสธนํ
ปญฺญาย ผุสิตฺวา สโตว ฌายติ
ตโต รตึ ปรมตรํ น วินฺทติ
ยทา อโสกํ วิรชํ อสงฺขตํ
สนฺตํ ปทํ สพฺพกิเลสโสธนํ
ภาเวติ สญฺโญชนพนฺธนจฺฉิทํ
ตโต รตึ ปรมตรํ น วินฺทติ
ยทา นเภ คชฺชติ เมฆทุนฺทุภิ
ธารากุลา วิหงฺคปเถ สมนฺตโต
ภิกฺขุ จ ปพฺภารคโตว ฌายติ
ตโต รตึ ปรมตรํ น วินฺทติ
ยทา นทีนํ กุสุมากุลานํ
วิจิตฺตวาเนยฺยวฏํสกานํ
ตีเร นิสินฺโน สุมโนว ฌายติ
ตโต รตึ ปรมตรํ น วินฺทติ
ยทา นิสีเว รหิตมฺหิ กานเน
เทเว คฬนฺตมฺหิ นทนฺติ ทาฐิโน
ภิกฺขุ จ ปพฺภารคโตว ฌายติ
ตโต รตึ ปรมตรํ น วินฺทติ



ยทา วิตกฺเก อุปรุนฺธิยตฺตโน
นคนฺตเร นควิวรํ สมสฺสิโต
วีตทฺทโร วิคตขิโลว ฌายติ
ตโต รตึ ปรมตรํ น วินฺทติ
ยทา สุขี มลขิลโสกนาสโน
นิรคฺคโล นิพฺพนโถ วิสลฺโล
สพฺพาสเว พฺยนฺติกโตว ฌายติ
ตโต รตึ ปรมตรํ น วินฺทตีติ
ภูโต เถโร
อุทฺทานํ
ภูโต ตถทฺทโส เถโร เอโก ขคฺควิสาณวา
นวกมฺหิ นิปาตมฺหิ คาถาโยปิ อิมา นวาติ
นวกนิปาโต นิฏฺฐิโต

เถรคาถาย ทสกนิปาโต
องฺคาริโนทานิ ทุมา ภทนฺเต
ผเลสิโน ฉทนํ วิปฺปหาย
เต อจฺจิมนฺโตว ปภาสยนฺติ
สมโย มหาวีร ภคี รสานํ



ทุมานิ ผุลฺลานิ มโนรมานิ
สมนฺตโต สพฺพทิสา ปวนฺติ
ปตฺตํ ปหาย ผลมาสสานา
กาโล อิโต ปกฺกมนาย วีร
เนวาติสีตํ น ปนาติอุณฺหํ
สุขา อุตุ อทฺธนิยา ภทนฺเต
ปสฺสนฺตุ ตํ สากิยา โกฬิยา จ
ปจฺฉามุขํ โรหิณิยํ ตรนฺตํ
อาสาย กสเต เขตฺตํ พีชํ อาสาย วปฺปติ
อาสาย วาณิชา ยนฺติ สมุทฺทํ ธนหารกา
ยาย อาสาย ติฏฺฐามิ สา เม อาสา วิปจฺจตุ
ปุนปฺปุนญฺเจว วปนฺติ พีชํ
ปุนปฺปุนํ วสฺสติ เทวราชา
ปุนปฺปุนํ เขตฺตํ กสนฺติ กสฺสกา
ปุนปฺปุนํ ธญฺญมุเปติ รฏฺฐํ
ปุนปฺปุนํ ยาจนกา จรนฺติ
ปุนปฺปุนํ ทานปตี ททนฺติ
ปุนปฺปุนํ ทานปตี ททิตฺวา
ปุนปฺปุนํ สคฺคมุเปนฺติ ฐานํ



ธีโร หเว สตฺตยุคํ ปุเนติ
ยสฺมึ กุเล ชายติ ภูริปญฺโญ
มญฺญามหํ สกฺกติ เทวเทโว
ตยา หิ ชาโต มุนิ สจฺจนาโม
สุทฺโธทโน นาม ปิตา มเหสิโน
พุทฺธสฺส มาตา ปน มายา มเหสี
ยา โพธิสตฺตํ ปริหริย กุจฺฉินา
กายสฺส เภทา ติทิวสฺมิ โมทติ
สา โคตมี กาลกตา อิโต จุตา
ทิพฺเพหิ กาเมหิ สมงฺคิภูตา
สา โมทติ กามคุเณหิ ปญฺจหิ
ปริวาริตา เทวคเณหิ เตหิ
พุทฺธสฺส ปุตฺโตมฺหิ อสยฺหสาหิโน
องฺคีรสสฺสปฺปฏิมสฺส ตาทิโน
ปิตุ ปิตา มยฺหํ ตุวํสิ สกฺก
ธมฺเมน เม โคตม อยฺยโกสีติ
กาฬุทายี เถโร
ปุรโต ปจฺฉโต วาปิ อปโร เจ น วิชฺชติ
อตีว ผาสุ ภวติ เอกสฺส วสโต วเน



หนฺท เอโก คมิสฺสามิ อรญฺญํ พุทฺธวณฺณิตํ
ผาสุํ เอกวิหาริสฺส ปหิตตฺตสฺส ภิกฺขุโน
โยคิปีติกรํ รมฺมํ มตฺตกุญฺชรเสวิตํ
เอโก อตฺถวสี ขิปฺปํ ปวิสิสฺสามิ กานนํ
สุปุปฺผิเต สีตวเน สีตเล คิริกนฺทเร
คตฺตานิ ปริสิญฺจิตฺวา จงฺกมิสฺสามิ เอกโก
เอกากิโย อทุติโย รมณีเย มหาวเน
กทาหํ วิหริสฺสามิ กตกิจฺโจ อนาสโว
เอวํ เม กตฺตุกามสฺส อธิปฺปาโย สมิชฺฌตุ
สาธยิสฺสามหํ เยว นาญฺโญ อญฺญสฺส การโก
เอส พนฺธามิ สนฺนาหํ ปวิสิสฺสามิ กานนํ
น ตโต นิกฺขมิสฺสามิ อปฺปตฺโต อาสวกฺขยํ
มาลุเต อุปวายนฺเต สีเต สุรภิคนฺธเก
อวิชฺชํ ทาลยิสฺสามิ นิสินฺโน นคมุทฺธนิ
วเน กุสุมสญฺฉนฺเน ปพฺภาเร นูน สีตเล
วิมุตฺติสุเขน สุขิโต รมิสฺสามิ คิริพฺพเช
โสหํ ปริปุณฺณสงฺกปฺโป จนฺโท ปณฺณรโส ยถา
สพฺพาสวปริกฺขีโณ นตฺถิทานิ ปุนพฺภโวติ
เอกวิหาริโย เถโร



อนาคตํ โย ปฏิกจฺจ ปสฺสติ
หิตญฺจ อตฺถํ อหิตญฺจ ตํ ทฺวยํ
วิทฺเทสิโน ตสฺส หิเตสิโน วา
รนฺธํ น ปสฺสนฺติ สเมกฺขมานา
อานาปานสตี ยสฺส ปริปุณฺณา สุภาวิตา
อนุปุพฺพํ ปริจิตา ยถา พุทฺเธน เทสิตา
โสมํ โลกํ ปภาเสติ อพฺภา มุตฺโตว จนฺทิมา
โอทาตํ วต เม จิตฺตํ อปฺปมาณํ สุภาวิตํ
นิพทฺธํ ปคฺคหีตญฺจ สพฺพา โอภาสเต ทิสา
ชีวเตวาปิ สปฺปญฺโญ อปิ วิตฺตปริกฺขยา
ปญฺญาย จ อลาเภน วิตฺตวาปิ น ชีวติ
ปญฺญา สุตวินิจฺฉินี ปญฺญา กิตฺติสิโลกวฑฺฒนี
ปญฺญาสหิโต นโร อิธ อปิ ทุกฺเขสุ สุขานิ วินฺทติ
นายํ อชฺชตโน ธมฺโม นจฺเฉโร นปิ อพฺภุโต
ยตฺถ ชาเยถ มีเยถ ตตฺถ กึ วิย อพฺภุตํ
อนนฺตรํ หิ ชาตสฺส ชีวิตา มรณํ ธุวํ
ชาตา ชาตา มรนฺตีธ เอวํธมฺมา หิ ปาณิโน
น เหตทตฺถาย มตสฺส โหติ
ยํ ชีวิตตฺถํ ปรโปริสานํ
มตมฺหิ รุณฺณํ น ยโส น โสกฺยํ



น วณฺณิตํ สมณพฺราหฺมเณหิ
จกฺขุํ สรีรํ อุปหนฺติ โรณฺณํ
นิหิยฺยติ วณฺณพลํ มตี จ
อานนฺทิโน ตสฺส ทิสา ภวนฺติ
หิเตสิโน จสฺส สุขี ภวนฺติ
ตสฺมา หิ อิจฺเฉยฺย กุเล วสนฺเต
เมธาวิโน เจว พหุสฺสุเต จ
เยสํ หิ ปญฺญาวิภเวน กิจฺจํ
ตรนฺติ นาวาย นทึว ปุณฺณนฺติ
มหากปฺปิโน เถโร
ทนฺธา มยฺหํ คตี อาสิ ปริภูโต ปุเร อหํ
ภาตา จ มํ ปณาเมสิ คจฺฉทานิ ตุวํ ฆรํ
โสหํ ปณามิโต สนฺโต สงฺฆารามสฺส โกฏฺฐเก
ทุมฺมโน ตตฺถ อฏฺฐาสึ สาสนสฺมึ อเปกฺขวา
ภควา ตตฺถ อาคจฺฉิ สีสํ มยฺหํ ปรามสิ
พาหายํ มํ คเหตฺวาน สงฺฆารามํ ปเวสยิ
อนุกมฺปาย เม สตฺถา ปาทาสิ ปาทปุญฺฉนึ
เอตํ สุทฺธํ อธิฏฺเฐหิ เอกมนฺตํ สฺวธิฏฺฐิตํ
ตสฺสาหํ วจนํ สุตฺวา วิหาสึ สาสเน รโต



สมาธึ ปฏิปาเทสึ อุตฺตมตฺถสฺส ปตฺติยา
ปุพฺเพนิวาสํ ชานามิ ทิพฺพจกฺขุํ วิโสธิตํ
ติสฺโส วิชฺชา อนุปฺปตฺตา กตํ พุทฺธสฺส สาสนํ
สหสฺสกฺขตฺตุํ อตฺตานํ นิมฺมินิตฺวาน ปนฺถโก
นิสีทิ อมฺพวเน รมฺเม ยาว กาลปฺปเวทนํ
ตโต เม สตฺถา ปาเหสิ ทูตํ กาลปฺปเวทกํ
ปเวทิตมฺหิ กาลมฺหิ เวหาสานุปสงฺกมึ
วนฺทิตฺวา สตฺถุโน ปาเท เอกมนฺตํ นิสีทหํ
นิสินฺนํ มํ วิทิตฺวาน อถ สตฺถา ปฏิคฺคหิ
อายาโค สพฺพโลกสฺส อาหุตีนํ ปฏิคฺคโห
ปุญฺญกฺเขตฺตํ มนุสฺสานํ ปฏิคฺคณฺหิตฺถ ทกฺขิณนฺติ
จูฬปนฺถโก เถโร
นานากุลมลสมฺปุณฺโณ มหาอุกฺการสมฺภโว
จนฺทนิกํว ปริปกฺกํ มหาคณฺโฑ มหาวโณ
ปุพฺพรุหิรสมฺปุณฺโณ คูถกูเป นิคาฬฺหิโก
อาโปปคฺฆรณี กาโย สทา สนฺทติ ปูติกํ
สฏฺฐิกณฺฑรสมฺพนฺโธ มํสเลปนเลปิโต
จมฺมกญฺจุกสนฺนทฺโธ ปูติกาโย นิรตฺถโก
อฏฺฐิสงฺฆาฏฆฏิโต นฺหารุสุตฺตนิพนฺธโน
เนเกสํ สงฺคติภาวา กปฺเปติ อิริยาปถํ



ธุวปฺปยาโต มรณสฺส มจฺจุราชสฺส สนฺติเก
อิเธว ฉฑฺฑยิตฺวาน เยนกามงฺคโม นโร
อวิชฺชาย นิวุโต กาโย จตุคนฺเถน คนฺถิโต
โอฆสํสีทโน กาโย อนุสยชาลโมตฺถโต
ปญฺจนีวรเณ ยุตฺโต วิตกฺเกน สมปฺปิโต
ตณฺหามูเลนานุคโต โมหจฺฉทนฉาทิโต
เอวายํ วตฺตตี กาโย กมฺมยนฺเตน ยนฺติโต
สมฺปตฺติ จ วิปตฺยนฺตา นานาภโว วิปชฺชติ
เยมํ กายํ มมายนฺติ อนฺธพาลา ปุถุชฺชนา
วฑฺเฒนฺติ กฏสึ โฆรํ อาทิยนฺติ ปุนพฺภวํ
เยมํ กายํ วิวชฺเชนฺติ คูถลิตฺตํว ปนฺนคํ
ภวมูลํ วมิตฺวาน ปรินิพฺพิสฺสนฺตฺยนาสวาติ
กปฺโป เถโร
วิวิตฺตํ อปฺปนิคฺโฆสํ วาฬมิคนิเสวิตํ
เสเว เสนาสนํ ภิกฺขุ ปฏิสลฺลานการณา
สงฺการปุญฺชา อาหตฺวา สุสานา รถิยาหิ จ
ตโต สงฺฆาฏิกํ กตฺวา ลูขํ ธาเรยฺย จีวรํ
นีจํ มนํ กริตฺวาน สปทานํ กุลา กุลํ
ปิณฺฑิกาย จเร ภิกฺขุ คุตฺตทฺวาโร สุสํวุโต
ลูเขนปิ จ สนฺตุสฺเส นาญฺญํ ปตฺเถ รสํ พหุํ



รเสสุ อนุคิทฺธสฺส ฌาเน น รมตี มโน
อปฺปิจฺโฉ เจว สนฺตุฏฺโฐ ปวิวิตฺโต วเส มุนิ
อสํสฏฺโฐ คหฏฺเฐหิ อนาคาเรหิ จูภยํ
ยถา ชโฬ จ มูโค จ อตฺตานํ ทสฺสเย ตถา
นาติเวลํ ปภาเสยฺย สงฺฆมชฺฌมฺหิ ปณฺฑิโต
น โส อุปวเท กญฺจิ อุปฆาตํ วิวชฺชเย
สํวุโต ปาติโมกฺขสฺมึ มตฺตญฺญู จสฺส โภชเน
สุคฺคหีตนิมิตฺตสฺส จิตฺตสฺสุปฺปาทโกวิโท
สมถํ อนุยุญฺเชยฺย กาเลน จ วิปสฺสนํ
วิริยสาตจฺจสมฺปนฺโน ยุตฺตโยโค สทา สิยา
น จ อปฺปตฺวา ทุกฺขนฺตํ วิสฺสาสํ เอยฺย ปณฺฑิโต
เอวํ วิหรมานสฺส สุทฺธิกามสฺส ภิกฺขุโน
ขิยฺยนฺติ อาสวา สพฺเพ นิพฺพุติญฺจาธิคจฺฉตีติ
อุปเสโน วงฺคนฺตปุตฺโต เถโร
วิชาเนยฺย สกํ อตฺถํ อวโลเกยฺยาถ ปาวจนํ
ยญฺเจตฺถ อสฺส ปฏิรูปํ สามญฺญํ อชฺฌุปคตสฺส
มิตฺตํ อิเธว กลฺยาณํ สิกฺขา วิปุลํ สมาทานํ
สุสฺสูสา จ ครูนํ เอตํ สมณสฺส ปฏิรูปํ
พุทฺเธสุ สคารวตา ธมฺเม อปจิติ ยถาภูตํ



สงฺเฆ จ จิตฺติกาโร เอตํ สมณสฺส ปฏิรูปํ
อาจารโคจเร ยุตฺโต อาชีโว โสธิโต อคารโยฺห
จิตฺตสฺส จ สณฺฐปนํ เอตํ สมณสฺส ปฏิรูปํ
จาริตฺตํ อถ วาริตฺตํ อิริยาปถิยํ ปสาทนิยํ
อธิจิตฺเต จ อาโยโค เอตํ สมณสฺส ปฏิรูปํ
อารญฺญกานิ เสนาสนานิ ปนฺตานิ อปฺปสทฺทานิ
ภชิตพฺพานิ มุนินา เอตํ สมณสฺส ปฏิรูปํ
สีลญฺจ พาหุสจฺจญฺจ ธมฺมานํ ปวิจโย ยถาภูตํ
สจฺจานํ อภิสมโย เอตํ สมณสฺส ปฏิรูปํ
ภาเวยฺย จ อนิจฺจนฺติ อนตฺตสญฺญํ อสุภสญฺญญฺจ
โลกมฺหิ จ อนภิรตึ เอตํ สมณสฺส ปฏิรูปํ
ภาเวยฺย จ โพชฺฌงฺเค อิทฺธิปาทานิ อินฺทฺริยพลานิ
อฏฺฐงฺคมคฺคมริยํ เอตํ สมณสฺส ปฏิรูปํ
ตณฺหํ ปชเหยฺย มุนี สมูลเก อาสเว ปทาเลยฺย
วิหเรยฺย วิปฺปมุตฺโต เอตํ สมณสฺส ปฏิรูปนฺติ
โคตโม เถโร
อุทฺทานํ
กาฬุทายี จ โส เถโร เอกวิหารี จ กปฺปิโน
จูฬปนฺถโก กปฺโป จ อุปเสโน จ โคตโม
สตฺติเม ทสเก เถรา คาถาโย เจตฺถ สตฺตตีติ
ทสกนิปาโต นิฏฺฐิโต




เถรคาถาย เอกาทสกนิปาโต
กินฺตวตฺโถ วเน ตาต อุชฺชุหาโนว ปาวุเส
เวรมฺพา รมณียา เต ปวิเวโก หิ ฌายินํ
ยถา อพฺภานิ เวรมฺโพ วาโต นุทติ ปาวุเส
สญฺญา เม อภิกีรนฺติ วิเวกปฏิสญฺญุตา
อปณฺฑโร อณฺฑสมฺภโว สีวถิกาย นิเกตจาริโก
อุปฺปาทยเตว เม สตึ สนฺเทหสฺมึ วิราคนิสฺสิตํ
ยญฺจ อญฺเญ น รกฺขนฺติ โย จ อญฺเญ น รกฺขติ
ส เว ภิกฺขุ สุขํ เสติ กาเมสุ อนเปกฺขวา
อจฺโฉทิกา ปุถุสิลา โคนงฺคุลมิคายุตา
อมฺพุเสวาลสญฺฉนฺนา เต เสลา รมยนฺติ มํ
วสิตํ เม อรญฺเญสุ กนฺทราสุ คุหาสุ จ
เสนาสเนสุ ปนฺเตสุ วาฬมิคนิเสวิเต
อิเม หญฺญนฺตุ วชฺฌนฺตุ ทุกฺขํ ปปฺโปนฺตุ ปาณิโน
สงฺกปฺปํ นาภิชานามิ อนริยํ โทสสํหิตํ
ปริจิณฺโณ มยา สตฺถา กตํ พุทฺธสฺส สาสนํ
โอหิโต ครุโก ภาโร ภวเนตฺติ สมูหตา
ยสฺสตฺถาย ปพฺพชิโต อคารสฺมา อนคาริยํ
โส เม อตฺโถ อนุปฺปตฺโต สพฺพสํโยชนกฺขโย



นาภินนฺทามิ มรณํ นาภินนฺทามิ ชีวิตํ
กาลญฺจ ปฏิกงฺขามิ นิพฺพิสํ ภตโก ยถา
นาภินนฺทามิ มรณํ นาภินนฺทามิ ชีวิตํ
กาลญฺจ ปฏิกงฺขามิ สมฺปชาโน ปติสฺสโตติ
สงฺกิจฺโจ เถโร
อุทฺทานํ
สงฺกิจฺจตฺเถโร เอโกว กตกิจฺโจ อนาสโว
เอกาทสนิปาตมฺหิ คาถา เอกาทเสว ตาติ
เอกาทสกนิปาโต นิฏฺฐิโต

เถรคาถาย ทฺวาทสกนิปาโต
สีลเมวิธ สิกฺเขถ อสฺมึ โลเก สุสิกฺขิตํ
สีลํ หิ สพฺพสมฺปตฺตึ อุปนาเมติ เสวิตํ
สีลํ รกฺเขยฺย เมธาวี ปตฺถยาโน ตโย สุเข
ปสํสํ วิตฺติลาภญฺจ เปจฺจ สคฺเค ปโมทนํ
สีลวา หิ พหู มิตฺเต สญฺญเมนาธิคจฺฉติ
ทุสฺสีโล ปน มิตฺเตหิ ธํสเต ปาปมาจรํ
อวณฺณญฺจ อกิตฺติญฺจ ทุสฺสีโล ลภเต นโร
วณฺณํ กิตฺตึ ปสํสญฺจ สทา ลภติ สีลวา



อาทิ สีลํ ปติฏฺฐา จ กลฺยาณานญฺจ มาตุกํ
ปมุขํ สพฺพธมฺมานํ ตสฺมา สีลํ วิโสธเย
เวลา จ สํวรํ สีลํ จิตฺตสฺส อภิหาสนํ
ติตฺถญฺจ สพฺพพุทฺธานํ ตสฺมา สีลํ วิโสธเย
สีลํ พลํ อปฺปฏิมํ สีลํ อาวุธมุตฺตมํ
สีลํ อาภรณํ เสฏฺฐํ สีลํ กวจมพฺภุตํ
สีลํ เสตุ มเหสกฺโข สีลํ คนฺโธ อนุตฺตโร
สีลํ วิเลปนํ เสฏฺฐํ เยน วาติ ทิโส ทิสํ
สีลํ สมฺพลเมวคฺคํ สีลํ ปาเถยฺยมุตฺตมํ
สีลํ เสฏฺโฐ อติวาโห เยน วาติ ทิโส ทิสํ
อิเธว นินฺทํ ลภติ เปจฺจาปาเย จ ทุมฺมโน
สพฺพตฺถ ทุมฺมโน พาโล สีเลสุ อสมาหิโต
อิเธว กิตฺตึ ลภติ เปจฺจ สคฺเค จ สุมโน
สพฺพตฺถ สุมโน ธีโร สีเลสุ สุสมาหิโต
สีลเมว อิธ อคฺคํ ปญฺญวา ปน อุตฺตโม
มนุสฺเสสุ จ เทเวสุ สีลปญฺญาณโต ชยนฺติ
สีลวตฺเถโร
นีเจ กุลมฺหิ ชาโตหํ ทลิทฺโท อปฺปโภชโน
หีนํ กมฺมํ มมํ อาสิ อโหสึ ปุปฺผฉฑฺฑโก



ชิคุจฺฉิโต มนุสฺสานํ ปริภูโต จ วมฺภิโต
นีจํ มนํ กริตฺวาน วนฺทิสฺสํ พหุกํ ชนํ
อถทฺทสาสึ สมฺพุทฺธํ ภิกฺขุสงฺฆปุรกฺขตํ
ปวิสนฺตํ มหาวีรํ มคธานํ ปุรุตฺตมํ
นิกฺขิปิตฺวาน พฺยาภงฺคึ วนฺทิตุํ อุปสงฺกมึ
มเมว อนุกมฺปาย อฏฺฐาสิ ปุริสุตฺตโม
วนฺทิตฺวา สตฺถุโน ปาเท เอกมนฺตํ ฐิโต ตทา
ปพฺพชฺชํ อหมายาจึ สพฺพสตฺตานมุตฺตมํ
ตโต การุณิโก สตฺถา สพฺพโลกานุกมฺปโก
เอหิ ภิกฺขูติ มํ อาห สา เม อาสูปสมฺปทา
โสหํ เอโก อรญฺญสฺมึ วิหรนฺโต อตนฺทิโต
อกาสึ สตฺถุ วจนํ ยถา มํ โอวที ชิโน
รตฺติยา ปฐมํ ยามํ ปุพฺพชาติมนุสฺสรึ
รตฺติยา มชฺฌิมํ ยามํ ทิพฺพจกฺขุํ วิโสธยึ
รตฺติยา ปจฺฉิเม ยาเม ตโมกฺขนฺธํ ปทาลยึ
ตโต รตฺยา วิวสเน สุริยสฺสุคฺคมนํ ปติ
อินฺโท พฺรหฺมา จ อาคนฺตฺวา มํ นมสฺสึสุ ปญฺชลี
นโม เต ปุริสาชญฺญ นโม เต ปุริสุตฺตม
ยสฺส เต อาสวา ขีณา ทกฺขิเณยฺโยสิ มาริส



ตโต ทิสฺวาน มํ สตฺถา เทวสงฺฆปุรกฺขตํ
สิตํ ปาตุกริตฺวาน อิมมตฺถํ อภาสถ
ตเปน พฺรหฺมจริเยน สญฺญเมน ทเมน จ
เอเตน พฺราหฺมโณ โหติ เอตํ พฺราหฺมณมุตฺตมนฺติ
สุนีโต เถโร
อุทฺทานํ
สีลวา จ สุนีโต จ เถรา เทฺวเต มหิทฺธิกา
ทฺวาทสมฺหิ นิปาตมฺหิ คาถาโย จตุวีสตีติ
ทฺวาทสกนิปาโต นิฏฺฐิโต

เถรคาถาย เตรสกนิปาโต
ยาหุ รฏฺเฐ สมุกฺกฏฺโฐ รญฺโญ องฺคสฺส ปตฺถคู
สฺวาชฺช ธมฺเมสุ อุกฺกฏฺโฐ โสโณ ทุกฺขสฺส ปารคู
ปญฺจ ฉินฺเท ปญฺจ ชเห ปญฺจ จุตฺตริ ภาวเย
ปญฺจสงฺคาติโค ภิกฺขุ โอฆติณฺโณติ วุจฺจติ
อุนฺนฬสฺส ปมตฺตสฺส พาหิราสสฺส ภิกฺขุโน
สีลํ สมาธิ ปญฺญา จ ปาริปูรึ น คจฺฉติ
ยญฺหิ กิจฺจํ ตทปวิทฺธํ อกิจฺจํ ปน กยีรติ



อุนฺนฬานํ ปมตฺตานํ เตสํ วฑฺฒนฺติ อาสวา
เยสญฺจ สุสมารทฺธา นิจฺจํ กายคตา สติ
อกิจฺจนฺเต น เสวนฺติ กิจฺเจ สาตจฺจการิโน
สตานํ สมฺปชานานํ อตฺถํ คจฺฉนฺติ อาสวา
อุชุมคฺคมฺหิ อกฺขาเต คจฺฉถ มา นิวตฺตถ
อตฺตนา โจทยตฺตานํ นิพฺพานมภิหารเย
อจฺจารทฺธมฺหิ วิริยมฺหิ สตฺถา โลเก อนุตฺตโร
วีโณปมํ กริตฺวาน ธมฺมํ เทเสสิ จกฺขุมา
ตสฺสาหํ วจนํ สุตฺวา วิหาสึ สาสเน รโต
สมถํ ปฏิปาเทสึ อุตฺตมตฺถสฺส ปตฺติยา
ติสฺโส วิชฺชา อนุปฺปตฺตา กตํ พุทฺธสฺส สาสนํ
เนกฺขมฺเม อธิมุตฺตสฺส ปวิเวกญฺจ เจตโส
อพฺยาปชฺฌาธิมุตฺตสฺส อุปาทานกฺขยสฺส จ
ตณฺหกฺขยาธิมุตฺตสฺส อสมฺโมหญฺจ เจตโส
ทิสฺวา อายตนุปฺปาทํ สมฺมา จิตฺตํ วิมุจฺจติ
ตสฺส สมฺมา วิมุตฺตสฺส สนฺตจิตฺตสฺส ภิกฺขุโน
กตสฺส ปฏิจโย นตฺถิ กรณียํ น วิชฺชติ
เสโล ยถา เอกฆโน วาเตน น สมีรติ
เอวํ รูปา รสา สทฺทา คนฺธา ผสฺสา จ เกวลา



อิฏฺฐา ธมฺมา อนิฏฺฐา จ นปฺปเวเธนฺติ ตาทิโน
ฐิตํ จิตฺตํ วิสญฺญุตฺตํ วยญฺจสฺสานุปสฺสตีติ
โสโณ โกฬิวิโส เถโร
อุทฺทานํ
โสโณ โกฬิวิโส เถโร เอโกเยว มหิทฺธิโก
เตรสมฺหิ นิปาตมฺหิ คาถาโย เจตฺถ เตรสาติ
เตรสกนิปาโต นิฏฺฐิโต

เถรคาถาย จุทฺทสกนิปาโต
ยทา อหํ ปพฺพชิโต อคารสฺมา อนคาริยํ
นาภิชานามิ สงฺกปฺปํ อนริยํ โทสสํหิตํ
อิเม หญฺญนฺตุ วชฺฌนฺตุ ทุกฺขํ ปปฺโปนฺตุ ปาณิโน
สงฺกปฺปํ นาภิชานามิ อิมสฺมึ ทีฆมนฺตเร
เมตฺตญฺจ อภิชานามิ อปฺปมาณํ สุภาวิตํ
อนุปุพฺพํ ปริจิตํ ยถา พุทฺเธน เทสิตํ
สพฺพมิตฺโต สพฺพสโข สพฺพภูตานุกมฺปโก
เมตฺตํ จิตฺตญฺจ ภาเวมิ อพฺยาปชฺฌรโต สทา
อสํหีรํ อสํกุปฺปํ จิตฺตํ อาโมทยามหํ
พฺรหฺมวิหารํ ภาเวมิ อกาปุริสเสวิตํ


อวิตกฺกํ สมาปนฺโน สมฺมาสมฺพุทฺธสาวโก
อริเยน ตุณฺหีภาเวน อุเปโต โหติ ตาวเท
ยถาปิ ปพฺพโต เสโล อจโล สุปฺปติฏฺฐิโต
เอวํ โมหกฺขยา ภิกฺขุ ปพฺพโตว น เวธติ
อนงฺคณสฺส โปสสฺส นิจฺจํ สุจิคเวสิโน
วาลคฺคมตฺตํ ปาปสฺส อพฺภมตฺตํว ขายติ
นครํ ยถา ปจฺจนฺตํ คุตฺตํ สนฺตรพาหิรํ
เอวํ โคเปถ อตฺตานํ ขโณ โว มา อุปจฺจคา
นาภินนฺทามิ มรณํ นาภินนฺทามิ ชีวิตํ
กาลญฺจ ปฏิกงฺขามิ นิพฺพิสํ ภตโก ยถา
นาภินนฺทามิ มรณํ นาภินนฺทามิ ชีวิตํ
กาลญฺจ ปฏิกงฺขามิ สมฺปชาโน ปติสฺสโต
ปริจิณฺโณ มยา สตฺถา กตํ พุทฺธสฺส สาสนํ
โอหิโต ครุโก ภาโร ภวเนตฺติ สมูหตา
ยสฺส จตฺถาย ปพฺพชิโต อคารสฺมา อนคาริยํ
โส เม อตฺโถ อนุปฺปตฺโต สพฺพสํโยชนกฺขโย
สมฺปาเทถปฺปมาเทน เอสา เม อนุสาสนี
หนฺทาหํ ปรินิพฺพิสฺสํ วิปฺปมุตฺโตมฺหิ สพฺพธีติ
เรวโต เถโร
ยถาปิ ภทฺโท อาชญฺโญ ธุเร ยุตฺโต ธุรสฺสโห



มถิโต อติภาเรน สํยุตฺตํ นาติวตฺตติ
เอวํ ปญฺญาย เย ติตฺตา สมุทฺโท วารินา ยถา
น ปเร อติมญฺญนฺติ อริยธมฺโมว ปาณินํ
กาเล กาลวสมฺปตฺตา ภวาภววสํ คตา
นรา ทุกฺขํ นิคจฺฉนฺติ เต จ โสจนฺติ มาณวา
อุนฺนตา สุขธมฺเมน ทุกฺขธมฺเมน โวนตา
ทฺวเยน พาลา หญฺญนฺติ ยถาภูตํ อทสฺสิโน
เย จ ทุกฺเข สุขมฺหิ จ มชฺเฌ สิพฺพนิมจฺจคู
ฐิตา เต อินฺทขีโลว น เต อุนฺนตโอนตา
น เหว ลาเภ นาลาเภ น ยเส น จ กิตฺติยา
น นินฺทาย ปสํสาย น เต ทุกฺเข สุขมฺหิ จ
สพฺพตฺถ เต น ลิปฺปนฺติ อุทพินฺทุว โปกฺขเร
สพฺพตฺถ สุขิตา ธีรา สพฺพตฺถ อปราชิตา
ธมฺเมน จ อลาโภ โย โย จ ลาโภ อธมฺมิโก
อลาโภ ธมฺมิโก เสยฺโย ยญฺเจ ลาโภ อธมฺมิโก
ยโส จ อปฺปพุทฺธีนํ วิญฺญูนํ อยโส จ โย
อยโส จ เสยฺโย วิญฺญูนํ น ยโส อปฺปพุทฺธินํ
ทุมฺเมเธหิ ปสํสา จ วิญฺญูหิ ครหา จ ยา
ครหาว เสยฺโย วิญฺญูหิ ยญฺเจ พาลปฺปสํสนา



สุขญฺจ กามมยิกํ ทุกฺขญฺจ ปวิเวกิยํ
ปวิเวกิยํ ทุกฺขํ เสยฺโย ยญฺเจ กามมยํ สุขํ
ชีวิตญฺจ อธมฺเมน ธมฺเมน มรณญฺจ ยํ
มรณํ ธมฺมิกํ เสยฺโย ยญฺเจ ชีเว อธมฺมิกํ
กามโกธปฺปหีนา เย สนฺตจิตฺตา ภวาภเว
จรนฺติ โลเก อสิตา นตฺถิ เตสํ ปิยาปิยํ
ภาวยิตฺวาน โพชฺฌงฺเค อินฺทฺริยานิ พลานิ จ
ปปฺปุยฺย ปรมํ สนฺตึ ปรินิพฺพนฺติ อนาสวาติ
โคทตฺโต เถโร
อุทฺทานํ
เรวโต เจว โคทตฺโต เถรา เทฺวเต มหิทฺธิกา
จุทฺทสมฺหิ นิปาตมฺหิ คาถาโย อฏฺฐวีสตีติ
จุทฺทสกนิปาโต นิฏฺฐิโต

เถรคาถาย โสฬสกนิปาโต
เอส ภิยฺโย ปสีทามิ สุตฺวา ธมฺมํ มหารสํ
วิราโค เทสิโต ธมฺโม อนุปาทาย สพฺพโส
พหูนิ โลเก จิตฺรานิ อสฺมึ ปฐวิมณฺฑเล




มเถนฺติ มญฺเญ สงฺกปฺปํ สุภํ ราคูปสํหิตํ
รชมุหตํ วาเตน ยถา เมโฆปสามเย
เอวํ สมฺมนฺติ สงฺกปฺปา ยทา ปญฺญาย ปสฺสติ
สพฺเพ สงฺขารา อนิจฺจาติ ยทา ปญฺญาย ปสฺสติ
อถ นิพฺพินฺทติ ทุกฺเข เอส มคฺโค วิสุทฺธิยา
สพฺเพ สงฺขารา ทุกฺขาติ ยทา ปญฺญาย ปสฺสติ
อถ นิพฺพินฺทติ ทุกฺเข เอส มคฺโค วิสุทฺธิยา
สพฺเพ ธมฺมา อนตฺตาติ ยทา ปญฺญาย ปสฺสติ
อถ นิพฺพินฺทติ ทุกฺเข เอส มคฺโค วิสุทฺธิยา
พุทฺธานุพุทฺโธ โย เถโร โกณฺฑญฺโญ ติพฺพนิกฺกโม
ปหีนชาติมรโณ พฺรหฺมจริยสฺส เกวลี
โอฆปาโส ทโฬฺห ขีโล ปพฺพโต ทุปฺปทาลิโย
เฉตฺวา ขีลญฺจ ปาสญฺจ เสลํ เฉตฺวาน ทุพฺภิทํ
ติณฺโณ ปารงฺคโต ฌายี มุตฺโต โส มารพนฺธนา
อุทฺธโต จปโล ภิกฺขุ มิตฺเต อาคมฺม ปาปเก
สํสีทติ มโหฆสฺมึ อุมฺมิยา ปฏิกุชฺชิโต
อนุทฺธโต อจปโล นิปโก สํวุตินฺทฺริโย
กลฺยาณมิตฺโต เมธาวี ทุกฺขสฺสนฺตกโร สิยา
กาลาปพฺพงฺคสงฺกาโส กีโส ธมนิสณฺฐิโต



มตฺตญฺญู อนฺนปานสฺมึ อทีนมนโส นโร
ผุฏฺโฐ ฑํเสหิ มกเสหิ อรญฺญสฺมึ พฺรหาวเน
นาโค สงฺคามสีเสว สโต ตตฺราธิวาสเย
นาภินนฺทามิ มรณํ นาภินนฺทามิ ชีวิตํ
กาลญฺจ ปฏิกงฺขามิ นิพฺพิสํ ภตโก ยถา
นาภินนฺทามิ มรณํ นาภินนฺทามิ ชีวิตํ
กาลญฺจ ปฏิกงฺขามิ สมฺปชาโน ปติสฺสโต
ปริจิณฺโณ มยา สตฺถา กตํ พุทฺธสฺส สาสนํ
โอหิโต ครุโก ภาโร ภวเนตฺติ สมูหตา
ยสฺส จตฺถาย ปพฺพชิโต อคารสฺมา อนคาริยํ
โส เม อตฺโถ อนุปฺปตฺโต กึ เม สทฺธิวิหารินาติ
อญฺญาโกณฺฑญฺโญ เถโร
มนุสฺสภูตํ สมฺพุทฺธํ อตฺตทนฺตํ สมาหิตํ
อิริยมานํ พฺรหฺมปเถ จิตฺตสฺสูปสเม รตํ
ยํ มนุสฺสา นมสฺสนฺติ สพฺพธมฺมาน ปารคุํ
เทวาปิ นํ นมสฺสนฺติ อิติ เม อรหโต สุตํ
สพฺพสํโยชนาตีตํ วนา นิพฺพานมาคตํ
กาเมหิ เนกฺขมฺมรตํ มุตฺตํ เสลาว กญฺจนํ
ส เว อจฺจรุจิ นาโค หิมวาวญฺเญ สิลุจฺจเย



สพฺเพสํ นาคนามานํ สจฺจนาโม อนุตฺตโร
นาคํ โว กิตฺตยิสฺสามิ น หิ อาคุํ กโรติ โส
โสรจฺจํ อวิหึสา จ ปาทา นาคสฺส เต ทุเว
สติ จ สมฺปชญฺญญฺจ จรณา นาคสฺส เต ปเร
สทฺธาหตฺโถ มหานาโค อุเปกฺขาเสตทนฺตวา
สติ คีวา สิโร ปญฺญา วีมํสา ธมฺมจินฺตนา
ธมฺมกุจฺฉิสมาวาโส วิเวโก ตสฺส วาลธิ
โส ฌายี อสฺสาสรโต อชฺฌตฺตํ สุสมาหิโต
คจฺฉํ สมาหิโต นาโค ฐิโต นาโค สมาหิโต
สยํ สมาหิโต นาโค นิสินฺโนปิ สมาหิโต
สพฺพตฺถ สํวุโต นาโค เอสา นาคสฺส สมฺปทา
ภุญฺชติ อนวชฺชานิ สาวชฺชานิ น ภุญฺชติ
ฆาสํ อจฺฉาทนํ ลทฺธา สนฺนิธึ ปริวชฺชยํ
สํโยชนํ อณณ ถูลํ สพฺพํ เฉตฺวาน พนฺธนํ
เยน เยเนว คจฺฉติ อนเปกฺโขว คจฺฉติ
ยถาปิ อุทเก ชาตํ ปุณฺฑรีกํ ปวฑฺฒติ
โนปลิปฺปติ โตเยน สุจิคนฺธํ มโนรมํ
ตเถว จ โลเก ชาโต พุทฺโธ โลเก วิหรติ
โนปลิปฺปติ โลเกน โตเยน ปทุมํ ยถา
มหาคฺคินิ ปชฺชลิโต อนาหาโรปสมฺมติ



องฺคาเรสุ จ สนฺเตสุ นิพฺพุโตติ ปวุจฺจติ
อตฺถสฺสายํ วิญฺญาปนี อุปมา วิญฺญูหิ เทสิตา
วิญฺญิสฺสนฺติ มหานาคา นาคํ นาเคน เทสิตํ
วีตราโค วีตโทโส วีตโมโห อนาสโว
สรีรํ วิชหํ นาโค ปรินิพฺพิสฺสตฺยนาสโวติ
อุทายี เถโร
ตตฺรุทฺทานํ ภวติ
โกณฺฑญฺโญ จ อุทายี จ เถรา เทฺว เต มหิทฺธิกา
โสฬสมฺหิ นิปาตมฺหิ คาถาโย เทฺว จ ตึส จาติ
โสฬสกนิปาโต นิฏฺฐิโต

เถรคาถาย วีสตินิปาโต
ยญฺญตฺถํ วา ธนตฺถํ วา เย หนาม มยํ ปุเร
อวเสสํ ภยํ โหติ เวธนฺติ วิลปนฺติ จ
ตสฺส เต นตฺถิ ภีตตฺตํ ภิยฺโย วณฺโณ ปสีทติ
กสฺมา น ปริเทเวสิ เอวรูเป มหพฺภเย
นตฺถิ เจตสิกํ ทุกฺขํ อนเปกฺขสฺส คามณิ
อติกฺกนฺตา ภยา สพฺเพ ขีณสํโยชนสฺส เว
ขีณาย ภวเนตฺติยา ทิฏฺเฐ ธมฺเม ยถาตถา



น ภยํ มรเณ โหติ ภารนิกฺเขปเน ยถา
สุจิณฺณํ พฺรหฺมจริยํ เม มคฺโค จาปิ สุภาวิโต
มรเณ เม ภยํ นตฺถิ โรคานมิว สงฺขเย
สุจิณฺณํ พฺรหฺมจริยํ เม มคฺโค จาปิ สุภาวิโต
นิรสฺสาทา ภวา ทิฏฺฐา วิสํ ปิตฺวาน ฉฑฺฑิตํ
ปารคู อนุปาทาโน กตกิจฺโจ อนาสโว
ตุฏฺโฐ อายุกฺขยา โหติ มุตฺโต อาฆาตนา ยถา
อุตฺตมํ ธมฺมตํ ปตฺโต สพฺพโลเก อนตฺถิโก
อาทิตฺตาว ฆรา มุตฺโต มรณสฺมึ น โสจติ
ยทตฺถิ สงฺขตํ กิญฺจิ ภโว จ ยตฺถ ลพฺภติ
สพฺพํ อนิสฺสรํ เอตํ อิทํ วุตฺตํ มเหสินา
โย ตํ ตถา ปชานาติ ยถา พุทฺเธน เทสิตํ
น คณฺหาติ ภวํ กิญฺจิ สุตตฺตํว อโยคุฬํ
น เม โหติ อโหสินฺติ ภวิสฺสนฺติ น โหติ เม
สงฺขารา วิภวิสฺสนฺติ ตตฺถ กา ปริเทวนา
สุทฺธํ ธมฺมสมุปฺปาทํ สุทฺธํ สงฺขารสนฺตตึ
ปสฺสนฺตสฺส ยถาภูตํ น ภยํ โหติ คามณิ
ติณกฏฺฐสมํ โลกํ ยทา ปญฺญาย ปสฺสติ
มมตฺตํ โส อสํวินฺทํ นตฺถิ เมติ น โสจติ
อุกฺกณฺฐามิ สรีเรน ภเวนมฺหิ อนตฺถิโก



โสยํ ภิชฺชิสฺสติ กาโย อญฺโญ จ น ภวิสฺสติ
ยํ โว กิจฺจํ สรีเรน ตํ กโรถ ยทิจฺฉถ
น เม ตปฺปจฺจยา ตตฺถ โทโส เปมํ จ เหหิติ
ตสฺส ตํ วจนํ สุตฺวา อพฺภูตํ โลมหํสนํ
สตฺถานิ นิกฺขิปิตฺวาน มาณวา เอตทพฺรวว
กึ ภทนฺเต กริตฺวาน โก วา อาจริโย ตว
กสฺส สาสนมาคมฺม ลพฺภเต ตํ อโสกตา
สพฺพญฺญู สพฺพทสฺสาวี ชิโน อาจริโย มม
มหาการุณิโก สตฺถา สพฺพโลกติกิจฺฉโก
เตนายํ เทสิโต ธมฺโม ขยคามี อนุตฺตโร
ตสฺส สาสนมาคมฺม ลพฺภเต ตํ อโสกตา
สุตฺวาน โจรา อิสิโน สุภาสิตํ
นิกฺขิปฺป สตฺถานิ จ อาวุธานิ จ
ตมฺหา จ กมฺมา วิรมึสุ เอเก
เอเก จ ปพฺพชฺชมโรจยึสุ
เต ปพฺพชิตฺวา สุคตสฺส สาสเน
ภาเวตฺวา โพชฺฌงฺคพลานิ ปณฺฑิตา
อุทคฺคจิตฺตา สุมนา กตินฺทฺริยา
ผุสึสุ นิพฺพานปทํ อสงฺขตนฺติ
อธิมุตฺโต เถโร


สมณสฺส อหู จินฺตา ปาราสริยสฺส ภิกฺขุโน
เอกกสฺส นิสินฺนสฺส ปวิวิตฺตสฺส ฌายิโน
กิมานุปุพฺพํ ปุริโส กึ วตฺตํ กึ สมาจารํ
อตฺตโน กิจฺจการิสฺส น จ กิญฺจิ วิเหฐเย
อินฺทฺริยานิ มนุสฺสานํ หิตาย อหิตาย จ
อรกฺขิตานิ อหิตาย รกฺขิตานิ หิตาย จ
อินฺทฺริยาเนว สารกฺขํ อินฺทฺริยานิ จ โคปยํ
อตฺตโน กิจฺจการิสฺส น จ กิญฺจิ วิเหฐเย
จกฺขุนฺทฺริยญฺจ รูเปสุ คจฺฉนฺตํ อนิวารยํ
อนาทีนวทสฺสาวี โส ทุกฺขา น หิ มุจฺจติ
โสตินฺทฺริยญฺจ สทฺเทสุ คจฺฉนฺตํ อนิวารยํ
อนาทีนวทสฺสาวี โส ทุกฺขา น หิ มุจฺจติ
อนิสฺสรณทสฺสาวี คนฺเธ เจ ปฏิเสวติ
น โส มุจฺจติ ทุกฺขมฺหา คนฺเธสุ อธิมุจฺฉิโต
อมฺพิลมธุรคฺคญฺจ ติตฺตกคฺคมนุสฺสรํ
รสตณฺหาย คธิโต หทยํ นาวพุชฺฌติ
สุภานยปฺปฏิกูลานิ โผฏฺฐพฺพานิ อนุสฺสรํ
รตฺโต ราคาธิกรณํ วิวิธํ วินฺทเต ทุกฺขํ
มนญฺเจเตหิ ธมฺเมหิ โย น สกฺโกติ รกฺขิตุํ



ตโต นํ ทุกฺขมเนฺวติ สพฺพโสเตหิ ปญฺจหิ
ปุพฺพโลหิตสมฺปุณฺณํ พหุสฺส กุณปสฺส จ
นรวีรกตํ วคฺคุํ สมุคฺคมิว จิตฺติตํ
กฏุกํ มธุรสฺสาทํ ปิยนิพนฺธนํ ทุกฺขํ
ขุรํว มธุนาลิตฺตํ อุลฺลิตฺตํ นาวพุชฺฌติ
อิตฺถิรูเป อิตฺถิรเส โผฏฺฐพฺเพปิจ อิตฺถิยา
อิตฺถิคนฺเธสุ สารตฺโต วิวิธํ วินฺทเต ทุกฺขํ
อิตฺถิโสตานิ สพฺพานิ สนฺทนฺติ ปญฺจปญฺจสุ
เตสมาวรณํ กาตุํ โย สกฺโกติ วิริยวา
โส อตฺถวา โส ธมฺมฏฺโฐ โส ทกฺโข โส วิจกฺขโณ
กเรยฺย รมมาโน หิ กิจฺจํ ธมฺมตฺถสํหิตํ
อโถ สีทติ สญฺญุตฺตํ วชฺเช กิจฺจํ นิรตฺถกํ
น ตํ กิจฺจนฺติ มญฺญิตฺวา อปฺปมตฺโต วิจกฺขโณ
ยญฺจ อตฺเถน สญฺญุตฺตํ ยา จ ธมฺมคตา รติ
ตํ สมาทาย วตฺเตถ สา หิ เว อุตฺตมา รติ
อุจฺจาวเจหุปาเยหิ ปเรสมภิชิคีสาติ
หนฺตฺวา วธิตฺวา อถ โสจยิตฺวา
อาโลปติ สาหสา โย ปเรสํ
ตจฺฉนฺโต อาณิยา อาณึ นิหนฺติ พลวา ยถา



อินฺทฺริยานินฺทฺริเยเหว นิหนฺติ กุสลา ตถา
สทฺธํ วิริยํ สมาธิญฺจ สติปญฺญญฺจ ภาวยํ
ปญฺจ ปญฺจหิ หนฺตฺวาน อนีโฆ ยาติ พฺราหฺมโณ
โส อตฺถวา โส ธมฺมฏฺโฐ กตฺวา วากฺยานุสาสนึ
สพฺเพน สพฺพํ พุทฺธสฺส โส นโร สุขเมธตีติ
ปาราสริโย เถโร
จิรรตฺตํ วตาตาปี ธมฺมํ อนุวิจินฺตยํ
สมํ จิตฺตสฺส นาลตฺถํ ปุจฺฉํ สมณพฺราหฺมเณ
โก โส ปารคโต โลเก โก ปตฺโต อมโตคธํ
กสฺส ธมฺมํ ปฏิจฺฉามิ ปรมตฺถวิชานนํ
อนฺโตวงฺกคโต อาสึ มจฺโฉว ฆสมามิสํ
พทฺโธ มหินฺทปาเสน เวปจิตฺยาสุโร ยถา
อญฺฉามิ นํ น มุญฺจามิ อสฺมา โสกปริทฺทวา
โก เม พนฺธํ มุญฺจํ โลเก สมฺโพธึ เวทยิสฺสติ
สมณํ พฺราหฺมณํ วา กํ อาทิสนฺตํ ปภงฺคุณํ
กสฺส ธมฺมํ ปฏิจฺฉามิ ชรามจฺจุปวาหนํ
วิจิกิจฺฉากงฺขาคธิตํ สารมฺภพลสญฺญุตํ
โกธปฺปตฺตมนตฺถทฺธํ อภิชปฺปปทารณํ
ตณฺหาธนุสมุฏฺฐานํ เทฺว จ ปนฺนรสายุตํ




ปสฺส โอรสิกํ พาลํ เภตฺวาน ยทิ ติฏฺฐติ
อนุทิฏฺฐีนํ อปฺปหานํ สงฺกปฺปสรเตชิตํ
เตน วิทฺโธ ปเวธามิ ปตฺตํว มาลุเตริตํ
อชฺฌตฺตํ เม สมุฏฺฐาย ขิปฺปํ ปจฺเจติ ปาปกํ
ฉผสฺสายตนี กาโย ยตฺถ สรติ สพฺพทา
ตํ น ปสฺสามิ เตกิจฺฉํ โย เม ตํ สลฺลมุทฺธเร
นานารชฺเชน สตฺเถน นาญฺเญน วิจิกิจฺฉิตํ
โก เม อสตฺโถ อวโณ สลฺลมพฺภนฺตราปสฺสยํ
อหึสํ สพฺพคตฺตานิ ลลฺลํ เม อุทฺธริสฺสติ
ธมฺมปฺปติ หิ โส เสฏฺโฐ วิสโทสปวาหโก
คมฺภีเร ปติตสฺส เม ถลํ ปาณิว ทสฺสเย
รหเทหมสฺมิ โอคาโฬฺห อหาริยรชมนฺติเก
มายาอุสฺสุยฺยสารมฺภ ถีนมิทฺธมปตฺถเฏ
อุทฺธจฺจเมฆถนิตํ สํโยชนวลาหกํ
วาหา วหนฺติ กุทฺทิฏฺฐึ สงฺกปฺปา ราคนิสฺสิตา
สวนฺติ สพฺพธี โสตา ลตา อุพฺภิชฺช ติฏฺฐติ
เต โสเต โก นิวาเรยฺย ตํ ลตํ โก หิ เฉจฺฉติ
เวลํ กโรถ ภทนฺเต โสตานํ สนฺนิวารณํ
มา เต มโนมโย โสโต รุกฺขํว สหสา ลุเว



เอวํ เม ภยชาตสฺส อปารา ปารเมสโต
ตาโณ ปญฺญาวุโธ สตฺถา อิสิสงฺฆนิเสวิโต
โสปาณํ สุกตํ สุทฺธํ ธมฺมสารมยํ ทฬฺหํ
ปาทาสิ วุยฺหมานสฺส มา ภายีติ จ มพฺรวี
สติปฏฺฐานปาสาทํ อารุยฺห ปจฺจเวกฺขิสํ
ยนฺตํ ปุพฺเพ อมญฺญิสฺสํ สกฺกายาภิรตํ ปชํ
ยทา จ มคฺคมทฺทกฺขึ นาวาย อภิรูหนํ
อนธิฏฺฐาย อตฺตานํ ติตฺถมทฺทกฺขิมุตฺตมํ
สลฺลํ อตฺตสมุฏฺฐานํ ภวเนตฺติปภาวิตํ
เอเตสํ อปฺปวตฺตาย เทเสสิ มคฺคมุตฺตมํ
ทีฆรตฺตานุสยิตํ จิรรตฺตปติฏฺฐิตํ
พุทฺโธ เม ปานุที คนฺธํ วิสโทสปวาหโนติ
เตลุกานิ เถโร
ปสฺส จิตฺตกตํ พิมฺพํ อรุกายํ สมุสฺสิตํ
อาตุรํ พหุสงฺกปฺปํ ยสฺส นตฺถิ ธุวํ ฐิติ
ปสฺส จิตฺตกตํ รูปํ มณินา กุณฺฑเลน จ
อฏฺฐิตเจน โอนทฺธํ สห วตฺเถหิ โสภติ
อลตฺตกกตา ปาทา มุขํ จุณฺณกมกฺขิตํ
อลํ พาลสฺส โมหาย โน จ ปารคเวสิโน



อฏฺฐปทกตา เกสา เนตฺตา อญฺชนมกฺขิตา
อลํ พาลสฺส โมหาย โน จ ปารคเวสิโน
อญฺชนีว นวา จิตฺตา ปูติกาโย อลงฺกโต
อลํ พาลสฺส โมหาย โน จ ปารคเวสิโน
โอทหิ มิคโว ปาสํ นาสาทา วากุรํ มิโค
ภุตฺวา นิวาปํ คจฺฉาม กนฺทนฺเต มิคพนฺธเก
ฉินฺนา ปาสา มิควสฺส นาสาทา วากุรํ มิโค
ภุตฺวา นิวาปํ คจฺฉาม โสจนฺเต มิคลุทฺทเก
ปสฺสามิ โลเก สธเน มนุสฺเส
ลทฺธาน วิตฺตํ น ททนฺติ โมหา
ลทฺธา ธนํ สนฺนิจยํ กโรนฺติ
ภิยฺโย จ กาเม อภิปตฺถยนฺติ
ราชา ปสยฺหปฺปฐวึ วิเชตฺวา
สสาครนฺตํ มหิมาวสนฺโต
โอรํ สมุทฺทสฺส อติตฺตรูโป
ปารํ สมุทฺทสฺสปิ ปตฺถเยถ
ราชา จ อญฺเญ จ พหู มนุสฺสา
อวีตตณฺหา มรณํ อุเปนฺติ
อูนาว หุตฺวาน ชหนฺติ เทหํ
กาเมหิ โลกมฺหิ น หตฺถิ ติตฺติ


กนฺทนฺตี นํ ญาตี ปกิริย เกเส
อโห วตา โน อมราติ จาหุ
วตฺเถน นํ ปารุตํ นีหริตฺวา
จิตํ สโมธาย ตโต ทหนฺติ
โส ฑยฺหติ สูเลหิ ตุชฺชมาโน
เอเกน วตฺเถน ปหาย โภเค
น มิยฺยมานสฺส ภวนฺติ ตาณา
ญาตี จ มิตฺตา อถ วา สหายา
ทายาทกา ตสฺส ธนํ หรนฺติ
สตฺโต ปน คจฺฉติ เยน กมฺมํ
น มิยฺยมานํ ธนมเนฺวติ กิญฺจิ
ปุตฺตา จ ทารา จ ธนญฺจ รฏฺฐํ
น ทีฆมายุํ ลภเต ธเนน
น จาปิ วิตฺเตน ชรํ วิหนฺติ
อปฺปญฺหิ นํ ชีวิตมาหุ ธีรา
อสสฺสตํ วิปฺปริณามธมฺมํ
อทฺธา ทลิทฺทา จ ผุสนฺติ ผสฺสํ
พาโล จ ธีโร จ ตเถว ผุฏฺโฐ
พาโล หิ พาลฺยา วธิโตว เสติ



ธีโร จ น เวธติ ผสฺสผุฏฺโฐ
ตสฺมา หิ ปญฺญาว ธเนน เสยฺโย
ยาย โวสานมิธาธิคจฺฉติ
อโพฺยสิตตฺตา หิ ภวาภเวสุ
ปาปานิ กมฺมานิ กโรนฺติ โมหา
อุเปติ คพฺภญฺจ ปรญฺจ โลกํ
สํสารมาปชฺช ปรมฺปราย
ตสฺสปฺปปญฺโญ อภิสทฺทหนฺโต
อุเปติ คพฺภญฺจ ปรญฺจ โลกํ
โจโร ยถา สนฺธิมุเข คหีโต
สกมฺมุนา หญฺญติ ปาปธมฺโม
เอวํ ปชา เปจฺจ ปรมฺหิ โลเก
สกมฺมุนา หญฺญติ ปาปธมฺโม
กามา หิ จิตฺรา มธุรา มโนรมา
วิรูปรูเปน มเถนฺติ จิตฺตํ
อาทีนวํ กามคุเณสุ ทิสฺวา
ตสฺมา อหํ ปพฺพชิโตมฺหิ ราช
ทุมปฺผลานีว ปตนฺติ มาณวา
ทหรา จ วุฑฺฒา จ สรีรเภทา


เอตมฺปิ ทิสฺวา ปพฺพชิโตมฺหิ ราช
อปณฺณกํ สามญฺญเมว เสยฺโย
สทฺธายาหํ ปพฺพชิโต อุเปโต ชินสาสเน
อวชฺชา มยฺหํ ปพฺพชฺชา อนโณ ภุญฺชามิ โภชนํ
กาเม อาทิตฺตโต ทิสฺวา ชาตรูปานิ สตฺถโต
คพฺเภ โวกฺกนฺติโต ทุกฺขํ นิรเยสุ มหพฺภยํ
เอตมาทีนวํ ทิสฺวา สํเวคํ อลภึ ตทา
โสหํ วิทฺโธ ตทา สนฺโต สมฺปตฺโต อาสวกฺขยํ
ปริจิณฺโณ มยา สตฺถา กตํ พุทฺธสฺส สาสนํ
โอหิโต ครุโก ภาโร ภวเนตฺติ สมูหตา
ยสฺส จตฺถาย ปพฺพชิโต อคารสฺมา อนคาริยํ
โส เม อตฺโถ อนุปฺปตฺโต สพฺพสํโยชนกฺขโยติ
รฏฺฐปาโล เถโร
รูปํ ทิสฺวา สติ มุฏฺฐา ปิยนิมิตฺตํ มนสิกโรโต
สารตฺตจิตฺโต เวเทติ ตญฺจ อชฺโฌส ติฏฺฐติ
ตสฺส วฑฺฒนฺติ เวทนา อเนกา รูปสมฺภวา
อภิชฺฌา จ วิเหสา จ จิตฺตมสฺสูปหญฺญติ
เอวมาจินโต ทุกฺขํ อารา นิพฺพาน วุจฺจติ
สทฺทํ สุตฺวา สติ มุฏฺฐา ปิยนิมิตฺตํ มนสิกโรโต
สารตฺตจิตฺโต เวเทติ ตญฺจ อชฺโฌส ติฏฺฐติ


ตสฺส วฑฺฒนฺติ เวทนา อเนกา สทฺทสมฺภวา
อภิชฺฌา จ วิเหสา จ จิตฺตมสฺสูปหญฺญติ
เอวมาจินโต ทุกฺขํ อารา นิพฺพาน วุจฺจติ
คนฺธํ ฆตฺวา สติ มุฏฺฐา ปิยนิมิตฺตํ มนสิกโรโต
สารตฺตจิตฺโต เวเทติ ตญฺจ อชฺโฌส ติฏฺฐติ
ตสฺส วฑฺฒนฺติ เวทนา อเนกา คนฺธสมฺภวา
อภิชฺฌา จ วิเหสา จ จิตฺตมสฺสูปหญฺญติ
เอวมาจินโต ทุกฺขํ อารา นิพฺพาน วุจฺจติ
รสํ โภตฺวา สติ มุฏฺฐา ปิยนิมิตฺตํ มนสิกโรโต
สารตฺตจิตฺโต เวเทติ ตญฺจ อชฺโฌส ติฏฺฐติ
ตสฺส วฑฺฒนฺติ เวทนา อเนกา รสสมฺภวา
อภิชฺฌา จ วิเหสา จ จิตฺตมสฺสูปหญฺญติ
เอวมาจินโต ทุกฺขํ อารา นิพฺพาน วุจฺจติ
ผสฺสํ ผุสฺส สติ มุฏฺฐา ปิยนิมิตฺตํ มนสิกโรโต
สารตฺตจิตฺโต เวเทติ ตญฺจ อชฺโฌส ติฏฺฐติ
ตสฺส วฑฺฒนฺติ เวทนา อเนกา ผสฺสสมฺภวา
อภิชฺฌา จ วิเหสา จ จิตฺตมสฺสูปหญฺญติ
เอวมาจินโต ทุกฺขํ อารา นิพฺพาน วุจฺจติ
ธมฺมํ ญตฺวา สติ มุฏฺฐา ปิยนิมิตฺตํ มนสิกโรโต
สารตฺตจิตฺโต เวเทติ ตญฺจ อชฺโฌส ติฏฺฐติ


ตสฺส วฑฺฒนฺติ เวทนา อเนกา ธมฺมสมฺภวา
อภิชฺฌา จ วิเหสา จ จิตฺตมสฺสูปหญฺญติ
เอวมาจินโต ทุกฺขํ อารา นิพฺพาน วุจฺจติ
น โส รชฺชติ รูเปสุ รูปํ ทิสฺวา ปติสฺสโต
วิรตฺตจิตฺโต เวเทติ ตญฺจ นาชฺโฌส ติฏฺฐติ
ยถาสฺส ปสฺสโต รูปํ เสวโต วาปิ เวทนํ
ขิยฺยติ โนปจิยฺยติ เอวํ โส จรตี สโต
เอวํ อปจินโต ทุกฺขํ สนฺติเก นิพฺพาน วุจฺจติ
น โส รชฺชติ สทฺเทสุ สทฺทํ สุตฺวา ปติสฺสโต
วิรตฺตจิตฺโต เวเทติ ตญฺจ นาชฺโฌส ติฏฺฐติ
ยถาสฺส สุณโต สทฺทํ เสวโต วาปิ เวทนํ
ขิยฺยติ โนปจิยฺยติ เอวํ โส จรตี สโต
เอวํ อปจินโต ทุกฺขํ สนฺติเก นิพฺพาน วุจฺจติ
น โส รชฺชติ คนฺเธสุ คนฺธํ ฆตฺวา ปติสฺสโต
วิรตฺตจิตฺโต เวเทติ ตญฺจ นาชฺโฌส ติฏฺฐติ
ยถาสฺส ฆายโต คนฺธํ เสวโต วาปิ เวทนํ
ขิยฺยติ โนปจิยฺยติ เอวํ โส จรตี สโต
เอวํ อปจินโต ทุกฺขํ สนฺติเก นิพฺพาน วุจฺจติ



น โส รชฺชติ รเสสุ รสํ โภตฺวา ปติสฺสโต
วิรตฺตจิตฺโต เวเทติ ตญฺจ นาชฺโฌส ติฏฺฐติ
ยถาสฺส สายโต รสํ เสวโต วาปิ เวทนํ
ขิยฺยติ โนปจิยฺยติ เอวํ โส จรตี สโต
เอวํ อปจินโต ทุกฺขํ สนฺติเก นิพฺพาน วุจฺจติ
น โส รชฺชติ ผสฺเสสุ ผสฺสํ ผุสฺส ปติสฺสโต
วิรตฺตจิตฺโต เวเทติ ตญฺจ นาชฺโฌส ติฏฺฐติ
ยถาสฺส ผุสโต ผสฺสํ เสวโต วาปิ เวทนํ
ขิยฺยติ โนปจิยฺยติ เอวํ โส จรตี สโต
เอวํ อปจินโต ทุกฺขํ สนฺติเก นิพฺพาน วุจฺจติ
น โส รชฺชติ ธมฺเมสุ ธมฺมํ ญตฺวา ปติสฺสโต
วิรตฺตจิตฺโต เวเทติ ตญฺจ นาชฺโฌส ติฏฺฐติ
ยถาสฺส วิชานโต ธมฺมํ เสวโต วาปิ เวทนํ
ขิยฺยติ โนปจิยฺยติ เอวํ โส จรตี สโต
เอวํ อปจินโต ทุกฺขํ สนฺติเก นิพฺพาน วุจฺจติ
มาลุงฺกยปุตฺโต เถโร
ปริปุณฺณกาโย สุรุจิ สุชาโต จารุทสฺสโน
สุวณฺณวณฺโณสิ ภควา สุสุกฺกทาโฐสิ วิริยวา
นรสฺส หิ สุชาตสฺส เย ภวนฺติ วิยญฺชนา


สพฺเพ เต ตว กายสฺมึ มหาปุริสลกฺขณา
ปสนฺนเนตฺโต สุมุโข พฺรหา อุชุ ปตาปวา
มชฺเฌ สมณสงฺฆสฺส อาทิจฺโจว วิโรจสิ
กลฺยาณทสฺสโน ภิกฺขุ กญฺจนสนฺนิภตฺตโจ
กึ เต สมณภาเวน เอวํ อุตฺตมวณฺณิโน
ราชา อรหสิ ภวิตุํ จกฺกวตฺติ รเถสโภ
จาตุรนฺโต วิชิตาวี ชมฺพุสณฺฑสฺส อิสฺสโร
ขตฺติยา โภชราชาโน อนุยนฺตา ภวนฺติ เต
ราชาภิราชา มนุชินฺโท รชฺชํ กาเรหิ โคตม
ราชาหมสฺมิ เสลาติ ภควา ธมฺมราชา อนุตฺตโร
ธมฺเมน จกฺกํ วตฺเตมิ จกฺกํ อปฺปฏิวตฺติยํ
สมฺพุทฺโธ ปฏิชานาสิ อิติ เสโล พฺราหฺมโณ ธมฺมราชา อนุตฺตโร
ธมฺเมน จกฺกํ วตฺเตมิ อิติ ภาสสิ โคตม
โก นุ เสนาปติ โภโต สาวโก สตฺถุรนฺวโย
โก อิมํ อนุวตฺเตติ ธมฺมจกฺกํ ปวตฺติตํ
มยา ปวตฺติตํ จกฺกํ เสลาติ ภควา ธมฺมจกฺกมนุตฺตรํ
สารีปุตฺโตนุวตฺเตติ อนุชาโต ตถาคตํ
อภิญฺเญยฺยํ อภิญฺญาตํ ภาเวตพฺพญฺจ ภาวิตํ
ปหาตพฺพํ ปหีนํ เม ตสฺมา พุทฺโธสฺมิ พฺราหฺมณ


วินยสฺสุ มยิ กงฺขํ อธิมุจฺจสฺสุ พฺราหฺมณ
ทุลฺลภํ ทสฺสนํ โหติ สมฺพุทฺธานํ อภิณฺหโส
เยสํ เว ทุลฺลโภ โลเก ปาตุภาโว อภิณฺหโส
โสหํ พฺราหฺมณ พุทฺโธสฺมิ สลฺลกตฺโต อนุตฺตโร
พฺรหฺมภูโต อติตุโล มารเสนปฺปมทฺทโน
สพฺพามิตฺเต วสีกตฺวา โมทามิ อกุโตภโย
อิทํ โภนฺโต นิสาเมถ ยถา ภาสติ จกฺขุมา
สลฺลกตฺโต มหาวีโร สีโหว นทตี วเน
พฺรหฺมภูตํ อติตุลํ มารเสนปฺปมทฺทนํ
โก ทิสฺวา นปฺปสีเทยฺย อปิ กณฺหาภิชาติโก
โย มํ อิจฺฉติ อเนฺวตุ โย วา นิจฺฉติ คจฺฉตุ
อิธาหํ ปพฺพชิสฺสามิ วรปญฺญสฺส สนฺติเก
เอตญฺเจ รุจฺจตี โภโต สมฺมาสมฺพุทฺธสาสนํ
มยมฺปิ ปพฺพชิสฺสาม วรปญฺญสฺส สนฺติเก
พฺราหฺมณา ติสตา อิเม ยาจนฺติ ปญฺชลีกตา
พฺรหฺมจริยํ จริสฺสาม ภควา ตว สนฺติเก
สฺวากฺขาตํ พฺรหฺมจริยํ เสลาติ ภควา สนฺทิฏฺฐิกมกาลิกํ
ยตฺถ อโมฆา ปพฺพชฺชา อปฺปมตฺตสฺส สิกฺขโต
ยนฺตํ สรณมาคมฺม อิโต อฏฺฐมิ จกฺขุม
สตฺตรตฺเตน ภควา ทนฺตมฺห ตว สาสเน



ตุวํ พุทฺโธ ตุวํ สตฺถา ตุวํ มาราภิภู มุนิ
ตุวํ อนุสเย เฉตฺวา ติณฺโณ ตาเรสิมํ ปชํ
อุปธี เต สมติกฺกนฺตา อาสวา เต ปทาลิตา
สีโหว อนุปาทาโน ปหีนภยเภรโว
ภิกฺขโว ติสตา อิเม ติฏฺฐนฺตี ปญฺชลีกตา
ปาเท วีร ปสาเรหิ นาคา วนฺทนฺตุ สตฺถุโนติ
เสโล เถโร
ยา ตํ เม หตฺถิคีวาย สุขุมา วตฺถา ปธาริตา
สาลีนํ โอทโน ภุตฺโต สุจิมํสูปเสจโน
โสชฺช ภทฺโท สาตติโก อุญฺฉาปตฺตาคเต รโต
ฌายติ อนุปาทาโน ปุตฺโต โคธาย ภทฺทิโย
ปํสุกูลี สาตติโก อุญฺฉาปตฺตาคเต รโต
ฌายติ อนุปาทาโน ปุตฺโต โคธาย ภทฺทิโย
ปิณฺฑปาตี สาตติโก
เตจีวรี สาตติโก
สปทานจารี สาตติโก
เอกาสนี สาตติโก
ปตฺตปิณฺฑี สาตติโก
ขลุปจฺฉาภตฺตี สาตติโก
อารญฺญิโก สาตติโก


รุกฺขมูลิโก สาตติโก
อพฺโภกาสี สาตติโก
โสสานิโก สาตติโก
ยถาสนฺถติโก สาตติโก
เนสชฺชิโก สาตติโก
อปฺปิจฺโฉ สาตติโก
สนฺตุฏฺโฐ สาตติโก
ปวิวิตฺโต สาตติโก
อสํสฏฺโฐ สาตติโก
อารทฺธวิริโย สาตติโก อุญฺฉาปตฺตาคเต รโต
ฌายติ อนุปาทาโน ปุตฺโต โคธาย ภทฺทิโย
หิตฺวา สตปลํ กํสํ โสวณฺณํ สตราชิกํ
อคฺคหึ มตฺติกาปตฺตํ อิทํ ทุติยาภิเสจนํ
อุจฺเจ มณฺฑลิปากาเร ทฬฺหมฏฺฏาลโกฏฺฐเก
รกฺขิโต ขคฺคหตฺเถหิ อุตฺตสํ วิหรึ ปุเร
โสชฺช ภทฺโท อนุตฺราสี ปหีนภยเภรโว
ฌายติ วนโมคยฺห ปุตฺโต โคธาย ภทฺทิโย
สีลกฺขนฺเธ ปติฏฺฐาย สตึ ปญฺญญฺจ ภาวยํ
ปาปุณึ อนุปุพฺเพน สพฺพสํโยชนกฺขยนฺติ
ภทฺทิโย กาลิโคธาย ปุตฺโต เถโร


คจฺฉํ วเทสิ สมณ ฐิโตมฺหิ
มมญฺจ พฺรูสิ ฐิตมฏฺฐิโตติ
ปุจฺฉามิ ตํ สมณ เอตมตฺถํ
กสฺมา ฐิโต ตฺวํ อหมฏฺฐิโตมฺหิ
ฐิโต อหํ องฺคุลิมาล สพฺพทา
สพฺเพสุ ภูเตสุ นิธาย ทณฺฑํ
ตุวญฺจ ปาเณสุ อสญฺญโตสิ
ตสฺมา ฐิโตหํ ตุวมฏฺฐิโตสิ
จิรสฺสํ วต เม มหิโต มเหสิ
มหาวนํ สมโณ ปจฺจุปาทิ
โสหํ จชิสฺสามิ สหสฺสปาปํ
สุตฺวาน คาถํ ตว ธมฺมยุตฺตํ
อิจฺเจว โจโร อสิมาวุธญฺจ
โสพฺเภ ปปาเต นรเก อนฺวกาสิ
อวนฺทิ โจโร สุคตสฺส ปาเท
ตตฺเถว ปพฺพชฺชมยาจิ พุทฺธํ
พุทฺโธ จ โข การุณิโก มเหสิ
โย สตฺถา โลกสฺส สเทวกสฺส
ตเมหิ ภิกฺขูติ ตทา อโวจ
เอเสว ตสฺส อหุ ภิกฺขุภาโว


โย จ ปุพฺเพ ปมชฺชิตฺวา ปจฺฉา โส นปฺปมชฺชติ
โสมํ โลกํ ปภาเสติ อพฺภา มุตฺโตว จนฺทิมา
ยสฺส ปาปํ กตํ กมฺมํ กุสเลน ปิถียติ
โสมํ โลกํ ปภาเสติ อพฺภา มุตฺโตว จนฺทิมา
โย หเว ทหโร ภิกฺขุ ยุญฺชตี พุทฺธสาสเน
โสมํ โลกํ ปภาเสติ อพฺภา มุตฺโตว จนฺทิมา
ทิสา หิ เม ธมฺมกถํ สุณนฺตุ
ทิสา หิ เม ยุญฺชนฺตุ พุทฺธสาสเน จ
ทิสา หิ เม เต มนุสฺเส ภชนฺตุ
เย ธมฺมเมวาทปยนฺติ สนฺโต
ทิสา หิ เม ขนฺติวาทานํ อวิโรธปฺปสํสินํ
สุณนฺตุ ธมฺมํ กาเลน ตญฺจ อนุวิธียนฺตุ
น หิ ชาตุ โส มมํ หึเส อญฺญํ วา ปน กญฺจินํ
ปปฺปุยฺย ปรมํ สนฺตึ รกฺเขยฺย ตสถาวเร
อุทกํ หิ นยนฺติ เนตฺติกา
อุสุการา นมยนฺติ เตชนํ
ทารุํ นมยนฺติ ตจฺฉกา
อตฺตานํ ทมยนฺติ ปณฺฑิตา
ทณฺเฑเนเก ทมยนฺติ องฺกุเสหิ กสาหิ จ
อทณฺเฑน อสตฺเถน อหํ ทนฺโตมฺหิ ตาทินา



อหึสโกติ เม นามํ หึสกสฺส ปุเร สโต
อชฺชาหํ สจฺจนาโมมฺหิ น นํ หึสามิ กญฺจินํ
โจโร อหํ ปุเร อาสึ องฺคุลิมาโลติ วิสฺสุโต
วุยฺหมาโน มโหเฆน พุทฺธํ สรณมาคมํ
โลหิตปาณี ปุเร อาสึ องฺคุลิมาโลติ วิสฺสุโต
สรณาคมนํ ปสฺส ภวเนตฺติ สมูหตา
ตาทิสํ กมฺมํ กตฺวาน พหุํ ทุคฺคติคามินํ
ผุฏฺโฐ กมฺมวิปาเกน อนโณ ภุญฺชามิ โภชนํ
ปมาทมนุยุญฺชนฺติ พาลา ทุมฺเมธิโน ชนา
อปฺปมาทญฺจ เมธาวี ธนํ เสฏฺฐํว รกฺขติ
มา ปมาทมนุยุญฺเชถ มา กามรติสนฺถวํ
อปฺปมตฺโต หิ ฌายนฺโต ปปฺโปติ ปรมํ สุขํ
สฺวาคตํ นาปคตํ เนตํ ทุมฺมนฺติตํ มม
สํวิภตฺเตสุ ธมฺเมสุ ยํ เสฏฺฐํ ตทุปาคมํ
สฺวาคตํ นาปคตํ เนตํ ทุมฺมนฺติตํ มม
ติสฺโส วิชฺชา อนุปฺปตฺตา กตํ พุทฺธสฺส สาสนํ
อรญฺเญ รุกฺขมูเล วา ปพฺพเตสุ คุหาสุ วา
ตตฺถ ตตฺเถว อฏฺฐาสึ อุพฺพิคฺคมนโส ตทา
สุขํ สยามิ ฐายามิ สุขํ กปฺเปมิ ชีวิตํ
อหตฺถปาโส มารสฺส อโห สตฺถานุกมฺปิโต


พฺรหฺมชจฺโจ ปุเร อาสึ อุทิจฺโจ อุภโต อหุํ
โสชฺช ปุตฺโต สุคตสฺส ธมฺมราชสฺส สตฺถุโน
วีตตโณฺห อนาทาโน คุตฺตทฺวาโร สุสํวุโต
อฆมูลํ วธิตฺวาน ปตฺโต เม อาสวกฺขโย
ปริจิณฺโณ มยา สตฺถา กตํ พุทฺธสฺส สาสนํ
โอหิโต ครุโก ภาโร ภวเนตฺติ สมูหตาติ
องฺคุลิมาโล เถโร
ปหาย มาตาปิตโร ภคินีญาติภาตโร
ปญฺจ กามคุเณ หิตฺวา อนุรุทฺโธว ฌายติ
สเมโต นจฺจคีเตหิ สมฺมตาฬปฺปโพธโน
น เตน สุทฺธิมชฺฌคมา มารสฺส วิสเย รโต
เอตญฺจ สมติกฺกมฺม รโต พุทฺธสฺส สาสเน
สพฺโพฆํ สมติกฺกมฺม อนุรุทฺโธว ฌายติ
รูปา สทฺทา รสา คนฺธา โผฏฺฐพฺพา จ มโนรมา
เอเต จ สมติกฺกมฺม อนุรุทฺโธว ฌายติ
ปิณฺฑปาตปฏิกฺกนฺโต เอโก อทุติโย มุนิ
เอสติ ปํสุกูลานิ อนุรุทฺโธ อนาสโว
วิจินิ อคฺคหี โธวิ รชยี ธารยี มุนิ
ปํสุกูลานิ มติมา อนุรุทฺโธ อนาสโว



มหิจฺโฉ จ อสนฺตุฏฺโฐ สํสฏฺโฐ โย จ อุทฺธโต
ตสฺส ธมฺมา อิเม โหนฺติ ปาปกา สงฺกิเลสิกา
สโต จ โหติ อปฺปิจฺโฉ สนฺตุฏฺโฐ อวิฆาตวา
ปวิเวกรโต วิตฺโต นิจฺจมารทฺธวีริโย
ตสฺส ธมฺมา อิเม โหนฺติ กุสลา โพธิปกฺขิกา
อนาสโว จ โส โหติ อิติ วุตฺตํ มเหสินา
มม สงฺกปฺปมญฺญาย สตฺถา โลเก อนุตฺตโร
มโนมเยน กาเยน อิทฺธิยา อุปสงฺกมิ
ยทา เม อหุ สงฺกปฺโป ตโต อุตฺตรึ เทสยิ
นิปฺปปญฺจรโต พุทฺโธ นิปฺปปญฺจมเทสยิ
ตสฺสาหํ ธมฺมมญฺญาย วิหาสึ สาสเน รโต
ติสฺโส วิชฺชา อนุปฺปตฺตา กตํ พุทฺธสฺส สาสนํ
ปญฺจปญฺญาส วสฺสานิ ยโต เนสชฺชิโก อหํ
ปญฺจวีสติ วสฺสานิ ยโต มิทฺธํ สมูหตํ
นาหุ อสฺสาสปสฺสาโส ฐิตจิตฺตสฺส ตาทิโน
อเนโช สนฺติมารพฺภ จกฺขุมา ปรินิพฺพุโต
อสลฺลีเนน จิตฺเตน เวทนํ อชฺฌวาสยิ
ปชฺโชตสฺเสว นิพฺพานํ วิโมกฺโข เจตโส อหุ
เอเต ปจฺฉิมกา ทานิ มุนิโน ผสฺสปญฺจมา



นาญฺเญ ธมฺมา ภวิสฺสนฺติ สมฺพุทฺเธ ปรินิพฺพุเต
นตฺถิ ทานิ ปุนาวาโส เทวกายสฺมึ ชาลินิ
วิกฺขีโณ ชาติสํสาโร นตฺถิ ทานิ ปุนพฺภโว
ยสฺส มุหุตฺเตน สหสฺสธา
โลโก สํวิทิโต สพฺรหฺมกปฺโป
วสี อิทฺธิคุเณ จุตูปปาเต
กาเล ปสฺสติ เทวตา ส ภิกฺขุ
อนฺนภาโร ปุเร อาสึ ทลิทฺโท ฆาสหารโก
สมณํ ปฏิปาเทสึ อุปริฏฺฐํ ยสสฺสินํ
โสมฺหิ สกฺยกุเล ชาโต อนุรุทฺโธติ มํ วิทู
อุเปโต นจฺจคีเตหิ สมฺมตาฬปฺปโพธโน
อถทฺทสาสึ สมฺพุทฺธํ สตฺถารํ อกุโตภยํ
ตสฺมึ จิตฺตํ ปสาเทตฺวา ปพฺพชึ อนคาริยํ
ปุพฺเพนิวาสํ ชานามิ ยตฺถ เม วุสิตํ ปุเร
ตาวตึเสสุ เทเวสุ อฏฺฐาสึ สกฺกชาติยา
สตฺตกฺขตฺตุํ มนุสฺสินฺโท อหํ รชฺชมการยึ
จาตุรนฺโต วิชิตาวี ชมฺพุสณฺฑสฺส อิสฺสโร
อทณฺเฑน อสตฺเถน ธมฺเมน อนุสาสยึ
อิโต สตฺต อิโต สตฺต สํสารานิ จตุทฺทส
นิวาสมภิชานิสฺสํ เทวโลเก ฐิโต ตทา



ปญฺจงฺคิเก สมาธิมฺหิ สนฺเต เอโกทิภาวิเต
ปฏิปฺปสฺสทฺธิลทฺธมฺหิ ทิพฺพจกฺขุํ วิสุชฺฌิ เม
จุตูปปาตํ ชานามิ สตฺตานํ อาคตึ คตึ
อิตฺถภาวญฺญถาภาวํ ฌาเน ปญฺจงฺคิเก ฐิโต
ปริจิณฺโณ มยา สตฺถา เป ภวเนตฺติ สมูหตา
วชฺชีนํ เวฬุวคาเม อหํ ชีวิตสงฺขยา
เหฏฺฐโต เวฬุคุมฺพสฺมึ นิพฺพายิสฺสํ อนาสโวติ
อนุรุทฺโธ เถโร
สมณสฺส อหู จินฺตา ปุปฺผิตมฺหิ มหาวเน
เอกคฺคสฺส นิสินฺนสฺส ปวิวิตฺตสฺส ฌายิโน
อญฺญถา โลกนาถมฺหิ ติฏฺฐนฺเต ปุริสุตฺตเม
อิริยํ อาสิ ภิกฺขูนํ อญฺญถา ทานิ ทิสฺสเต
สีตวาตปริตฺตานํ หิริโกปีนฉาทนํ
มตฺตฏฺฐิยํ อภุญฺชึสุ สนฺตุฏฺฐา อิตรีตเร
ปณีตํ ยทิ วา ลูขํ อปฺปํ วา ยทิ วา พหุํ
ยาปนตฺถํ อภุญฺชึสุ อคิทฺธา นาธิมุจฺฉิตา
ชีวิตานํ ปริกฺขาเร เภสชฺเช อถ ปจฺจเย
น พาฬฺหํ อุสฺสุกา อาสุํ ยถา เต อาสวกฺขเย
อรญฺเญ รุกฺขมูเลสุ กนฺทราสุ คุหาสุ จ
วิเวกมนุพฺรูหนฺตา วิหึสุ ตปฺปรายนา



นีจนิวิฏฺฐา สุภรา มุทู อตฺถทฺธมานสา
อพฺยาเสกา อมุขรา อตฺถจินฺตาวสานุคา
ตโต ปาสาทิกํ อาสิ คตํ ภุตฺตํ นิเสวิตํ
สินิทฺธา เตลธาราว อโหสิ อิริยาปโถ
สพฺพาสวปริกฺขีณา มหาฌายี มหาหิตา
นิพฺพุตา ทานิ เต เถรา ปริตฺตา ทานิ ตาทิสา
กุสลานญฺจ ธมฺมานํ ปญฺญาย จ ปริกฺขยา
สพฺพาการวรูเปตํ ลุชฺชเต ชินสาสนํ
ปาปกานญฺจ ธมฺมานํ กิเลสานญฺจ โย อุตุ
อุปฏฺฐิตา วิเวกาย เย จ สทฺธมฺมเสสกา
เต กิเลสา ปวฑฺฒนฺตา อาวิสนฺติ พหุํ ชนํ
กีฬนฺติ มญฺเญ พาเลหิ อุมฺมตฺเตหิว รกฺขสา
กิเลเสหาภิภูตา เต เตน เตน วิธาวิตา
นรา กิเลสวตฺถูสุ สยํคาเหว โฆสิเต
ปริจฺจชิตฺวา สทฺธมฺมํ อญฺญมญฺเญหิ ภณฺฑเร
ทิฏฺฐิคตานิ อเนฺวนฺตา อิทํ เสยฺโยติ มญฺญเร
ธนญฺจ ปุตฺตภริยญฺจ ฉฑฺฑยิตฺวาน นิคฺคตา
กฏจฺฉุภิกฺขเหตูปิ อกิจฺจานิ นิเสวเร
อุทราวเทหกํ ภุตฺวา สยนฺตุตฺตานเสยฺยกา
กถํ วตฺเตนฺติ ปฏิพุทฺธา ยา กถา สตฺถุครหิตา




สพฺพการุกสิปฺปานิ จิตฺตํ กตฺวาน สิกฺขเร
อวูปสนฺตา อชฺฌตฺตํ สามญฺญตฺโถติ อจฺฉติ
มตฺติกํ เตลจุณฺณญฺจ อุทกาสนโภชนํ
คิหีนํ อุปนาเมนฺติ อากงฺขนฺตา พหุตฺตรํ
ทนฺตโปณํ กปิฏฺฐญฺจ ปุปฺผขาทนิยานิ จ
ปิณฺฑปาเต จ สมฺปนฺเน อมฺเพ อามลกานิ จ
เภสชฺเชสุ ยถา เวชฺชา กิจฺจากิจฺเจ ยถา คิหี
คณิกาว วิภูสายํ อิสฺสเร ขตฺติยา ยถา
เนกติกา วญฺจนิกา กูฏสกฺขี อวาฏุกา
พหูหิ ปริกปฺเปหิ อามิสํ ปริภุญฺชเร
เลสกปฺเป ปริยาเย ปริกปฺเปนุธาวิตา
ชีวิกตฺถา อุปาเยน สงฺกฑฺฒนฺติ พหุํ ธนํ
อุปฏฺฐเปนฺติ ปุริสํ กมฺมโต โน จ ธมฺมโต
ธมฺมํ ปเรสํ เทเสนฺติ ลาภโต โน จ อตฺถโต
สงฺฆลาภสฺส ภณฺฑนฺติ สงฺฆโต ปริพาหิรา
ปรลาโภปชีวนฺตา อหิริกาว น ลชฺชเร
นานุยุตฺตา ตถา เอเก มุณฺฑา สงฺฆาฏิปารุตา
สมฺภาวนํเยวิจฺฉนฺติ ลาภสกฺการมุจฺฉิตา
เอวํ นานปฺปยาตมฺหิ น ทานิ สุกรํ ตถา



อผุสิตํ วา ผุสิตุํ ผุสิตํ วานุรกฺขิตุํ
ยถา กณฺฏกฏฺฐานมฺหิ จเรยฺย อนุปาหโน
สตึ อุปฏฺฐเปตฺวาน เอวํ คาเม มุนี จเร
สริตฺวา ปุพฺพเก โยคี เตสํ วตฺตมนุสฺสรํ
กิญฺจาปิ ปจฺฉิโม กาโล ผุเสยฺย อมตํปทํ
อิทํ วตฺวา สาลวเน สมโณ ภาวิตินฺทฺริโย
พฺราหฺมโณ ปรินิพฺพายิ อิสิ ขีณปุนพฺภโวติ
ปาราสริโย เถโร
อุทฺทานํ
อธิมุตฺโต ปาราสริโย เตลุกานิ รฏฺฐปาโล
มาลุงฺกฺยเสโล จ ภทฺทิโย องฺคุลิ ทิพฺพจกฺขุโก
ปาราสริโย จ ทเสเต วีสมฺหิ สุปริกิตฺติตา
คาถาโย เทฺว สตา โหนฺติ ปญฺจตาฬีสอุตฺตรินฺติ
วีสตินิปาโต นิฏฺฐิโต

เถรคาถาย ตึสนิปาโต
ปาสาทิเก พหู ทิสฺวา ภาวิตตฺเต สุสํวุเต
อิสิ ปณฺฑรสโคตฺโต อปุจฺฉิ ปุสฺสสวฺหยํ




กึฉนฺทา กิมธิปฺปายา กิมากปฺปา ภวิสฺสเร
อนาคตมฺหิ กาลมฺหิ ตํ เม อกฺขาหิ ปุจฺฉิโต
สุโณหิ วจนํ มยฺหํ อิสิ ปณฺฑรสวฺหย
สกฺกจฺจํ อุปธาเรหิ อาจิกฺขิสฺสามฺยนาคตํ
โกธนา อุปนาหี จ มกฺขี ถมฺภี สฐา พหู
อิสฺสุกี นานาวาทา จ ภวิสฺสนฺติ อนาคเต
อญฺญาตมานิโน ธมฺเม คมฺภีเร ตีรโคจรา
ลหุกา อครู ธมฺเม อญฺญมญฺญมคารวา
พหู อาทีนวา โลเก อุปฺปชฺชิสฺสนฺตฺยนาคเต
สุเทสิตํ อิมํ ธมฺมํ กิลิสิสฺสนฺติ ทุมฺมตี
คุณหีนาปิ สงฺฆมฺหิ โวหรนฺตา วิสารทา
พลวนฺโต ภวิสฺสนฺติ มุขรา อสฺสุตาวิโน
คุณวนฺโตปิ สงฺฆมฺหิ โวหรนฺตา ยถตฺถโต
ทุพฺพลา เต ภวิสฺสนฺติ หิริมนา อนตฺถิกา
รชตํ ชาตรูปญฺจ เขตฺตํ วตฺถุํ อเชฬกํ
ทาสีทาสญฺจ ทุมฺเมธา สาทิยิสฺสนฺตฺยนาคเต
อุชฺฌานสญฺญิโน พาลา สีเลสุ อสมาหิตา
อุนฺนฬา วิจริสฺสนฺติ กลหาภิรตา มคา
อุทฺธตา จ ภวิสฺสนฺติ นีลจีวรปารุตา


กุหา ถทฺธา ลปา สิงฺคี จริสฺสนฺตฺยริยา วิย
เตลสเณฺหหิ เกเสหิ จปลา อญฺชนกฺขิกา
รถิยาย คมิสฺสนฺติ ทนฺตวณฺณกปารุตา
อเชคุจฺฉํ วิมุตฺเตหิ สุรตฺตํ อรหทฺธชํ
ชิคุจฺฉิสฺสนฺติ กาสาวํ โอทาเตสุ สมุจฺฉิตา
ลาภกามา ภวิสฺสนฺติ กุสีตา หีนวีริยา
กิจฺฉนฺตา วนปตฺถานิ คามนฺเตสุ วสิสฺสเร
เย เย ลาภํ ลภิสฺสนฺติ มิจฺฉาชีวรตา สทา
เต เต ว อนุสิกฺขนฺตา คมิสฺสนฺติ อสญฺญตา
เย เย อลาภิโน ลาภํ น เต ปุชฺชา ภวิสฺสเร
สุเปสเลปิ เต ธีเร เสวิสฺสนฺติ น เต ตทา
มิลกฺขุรชนํ รตฺตํ ครหนฺตา สกํ ธชํ
ติตฺถิยานํ ธชํ เกจิ ธาเรสฺสนฺตฺยวทาตกํ
อคารโว จ กาสาเว ตทา เตสํ ภวิสฺสติ
ปฏิสงฺขา จ กาสาเว ภิกฺขูนํ น ภวิสฺสติ
อภิภูตสฺส ทุกฺเขน สลฺลวิทฺธสฺส รุปฺปโต
ปฏิสงฺขา มหาโฆรา นาคสฺสาสิ อจินฺติยา
ฉทฺทนฺโต หิ ตทา ทิสฺวา สุรตฺตํ อรหทฺธชํ
ตาวเทว ภณี คาถา คโช อตฺโถปสญฺหิตา




อนิกฺกสาโว กาสาวํ โย วตฺถํ ปริทเหสฺสติ
อเปโต ทมสจฺเจน น โส กาสาวมรหติ
โย จ วนฺตกสาวสฺส สีเลสุ สุสมาหิโต
อุเปโต ทมสจฺเจน ส เว กาสาวมรหติ
วิปนฺนสีโล ทุมฺเมโธ ปากโฏ กามการิโย
วิพฺภนฺตจิตฺโต นิสฺสุกฺโก น โส กาสาวมรหติ
โย จ สีเลน สมฺปนฺโน วีตราโค สมาหิโต
โอทาตมนสงฺกปฺโป ส เว กาสาวมรหติ
อุทฺธโต อุนฺนโฬ พาโล สีลํ ยสฺส น วิชฺชติ
โอทาตกํ อรหติ กาสาวํ กึ กริสฺสติ
ภิกฺขู จ ภิกฺขุนิโย จ ทุฏฺฐจิตฺตา อนาทรา
ตาทีนํ เมตฺตจิตฺตานํ นิคฺคณฺหิสฺสนฺตฺยนาคเต
สิกฺขาเปนฺตาปิ เถเรหิ พาลา จีวรธารณํ
น สุณิสฺสนฺติ ทุมฺเมธา ปากฏา กามการิยา
เต ตถา สิกฺขิตา พาลา อญฺญมญฺญํ อคารวา
นาทิยิสฺสนฺตุปชฺฌาเย ขลุงฺโก วิย สารถึ
เอวํ อนาคตทฺธานํ ปฏิปตฺติ ภวิสฺสติ
ภิกฺขูนํ ภิกฺขุนีนญฺจ ปตฺเต กาลมฺหิ ปจฺฉิเม
ปุรา อาคจฺฉเต เอตํ อนาคตํ มหพฺภยํ
สุพฺพจา โหถ สขิลา อญฺญมญฺญํ สคารวา



เมตฺตจิตฺตา การุณิกา โหถ สีเลสุ สํวุตา
อารทฺธวิริยา ปหิตตฺตา นิจฺจํ ทฬฺหปรกฺกมา
ปมาทํ ภยโต ทิสฺวา อปฺปมาทญฺจ เขมโต
ภาเวถฏฺฐงฺคิกํ มคฺคํ ผุสนฺติ อมตํปทนฺติ
ปุสฺสเถโร
ยถาจารี ยถาสโต สติมา
ยถา สงฺกปฺปจริยาย อปฺปมตฺโต
อชฺฌตฺตรโต สุสมาหิตตฺโต
เอโก สนฺตุสิโต ตมาหุ ภิกฺขุํ
อลฺลํ สุกฺขํ ว ภุญฺชนฺโต น พาฬฺหํ สุหิโต สิยา
อูนูทโร มิตาหาโร สโต ภิกฺขุ ปริพฺพเช
จตฺตาโร ปญฺจ อาโลเป อภุตฺวา อุทกํ ปิเว
อลํ ผาสุวิหาราย ปหิตตฺตสฺส ภิกฺขุโน
กปฺปิยตญฺจ อาเทติ จีวรํ อิทมตฺถิกํ
อลํ ผาสุวิหาราย ปหิตตฺตสฺส ภิกฺขุโน
ปลฺลงฺเกน นิสินฺนสฺส ชณฺณุเก นาภิวสฺสติ
อลํ ผาสุวิหาราย ปหิตตฺตสฺส ภิกฺขุโน
โย สุขํ ทุกฺขโต อทฺทกฺขิ ทุกฺขํ อทฺทกฺขิ สลฺลโต




อุภยนฺตเรน นาโหสิ เกน โลกสฺมิ กึ สิยา
มา เม กทาจิ ปาปิจฺโฉ กุสีโต หีนวีริโย
อปฺปสฺสุโต อนาทโร เกน โลกสฺมิ กึ สิยา
พหุสฺสุโต จ เมธาวี สีเลสุ สุสมาหิโต
เจโตสมถมนุยุตฺโต อปิ มุทฺธนิ ติฏฺฐตุ
โย ปปญฺจมนุยุตฺโต ปปญฺจาภิรโต มโน
วิราธยี โส นิพฺพานํ โยคกฺเขมํ อนุตฺตรํ
โย จ ปปญฺจํ หิตฺวาน นิปฺปปญฺจปเถ รโต
อาราธยี โส นิพฺพานํ โยคกฺเขมํ อนุตฺตรํ
คาเม วา ยทิ วารญฺเญ นินฺเน วา ยทิ วา ถเล
ยตฺถ อรหนฺโต วิหรนฺติ ตํ ภูมิรามเณยฺยกํ
รมณียานิ อรญฺญานิ ยตฺถ น รมตี ชโน
วีตราคา รมิสฺสนฺติ น เต กามคเวสิโน
นิธีนํว ปวตฺตารํ ยํ ปสฺเส วชฺชทสฺสินํ
นิคฺคยฺหวาทึ เมธาวึ ตาทิสํ ปณฺฑิตํ ภเช
ตาทิสํ ภชมานสฺส เสยฺโย โหติ น ปาปิโย
โอวเทยฺยานุสาเสยฺย อสพฺภา จ นิวารเย
สตํ หิ โส ปิโย โหติ อสตํ โหติ อปฺปิโย
อญฺญสฺส ภควา พุทฺโธ ธมฺมํ เทเสสิ จกฺขุมา



ธมฺเม เทสิยมานมฺหิ โสตโมเธสิมตฺถิโก
ตํ เม อโมฆํ สวนํ วิมุตฺโตมฺหิ อนาสโว
เนว ปุพฺเพนิวาสาย นปิ ทิพฺพสฺส จกฺขุโน
เจโตปริยายอิทฺธิยา จุติยา อุปปตฺติยา
โสตธาตุวิสุทฺธิยา ปณิธี เม น วิชฺชติ
รุกฺขมูลํ ว นิสฺสาย มุณฺโฑ สงฺฆาฏิปารุโต
ปญฺญาย อุตฺตโม เถโร อุปติสฺโสว ฌายติ
อวิตกฺกํ สมาปนฺโน สมฺมาสมฺพุทฺธสาวโก
อริเยน ตุณฺหีภาเวน อุเปโต โหติ ตาวเท
ยถาปิ ปพฺพโต เสโล อจโล สุปติฏฺฐิโต
เอวํ โมหกฺขยา ภิกฺขุ ปพฺพโตว น เวธติ
อนงฺคณสฺส โปสสฺส นิจฺจํ สุจิคเวสิโน
วาลคฺคมตฺตํ ปาปสฺส อพฺภมุตฺตํว ขายติ
นาภินนฺทามิ มรณํ นาภินนฺทามิ ชีวิตํ
นิกฺขิปิสฺสํ อิมํ กายํ สมฺปชาโน ปติสฺสโต
นาภินนฺทามิ มรณํ เป นิพฺพิสํ ภตโก ยถา
อุภเยนมิทํ มรณเมว นามรณํ ปจฺฉา วา ปุเร วา
ปฏิปชฺชถ มา วินสฺสถ ขโณ โว มา อุปจฺจคา
นครํ ยถา ปจฺจนฺตํ คุตฺตํ สนฺตรพาหิรํ
เอวํ โคเปถ อตฺตานํ ขโณ โว มา อุปจฺจคา


ขณาตีตา หิ โสจนฺติ นิรยมฺหิ สมปฺปิตา
อุปสนฺโต อุปรโต มนฺตภาณี อนุทฺธโต
ธุนาติ ปาปเก ธมฺเม ทุมปตฺตํว มาลุโต
อุปสนฺโต อุปรโต มนฺตภาณี อนุทฺธโต
อพฺพหิ ปาปเก ธมฺเม ทุมปตฺตํว มาลุโต
อุปสนฺโต อนายาโส วิปฺปสนฺนมนาวิโล
กลฺยาณสีโล เมธาวี ทุกฺขสฺสนฺตกโร สิยา
น วิสฺสเส เอกติเยสุ เอวํ
อคาริสุ ปพฺพชิเตสุ จาปิ
สาธูปิ หุตฺวาน อสาธุ โหนฺติ
อสาธุ หุตฺวา ปุน สาธุ โหนฺติ
กามจฺฉนฺโท จ พฺยาปาโท ถีนมิทฺธญฺจ ภิกฺขุโน
อุทฺธจฺจํ วิจิกิจฺฉา จ ปญฺจ เต จิตฺตเกลิสา
ยสฺส สกฺกริยมานสฺส อสกฺกาเรน จูภยํ
สมาธิ น วิกมฺปติ อปฺปมาทวิหาริโน
ตํ ฌายินํ สาตติกํ สุขุมทิฏฺฐิวิปสฺสกํ
อุปาทานกฺขยารามํ อาหุ สปฺปุริโส อิติ
มหาสมุทฺโท ปฐวี ปพฺพโต อนิโลปิ จ
อุปมาย น ยุญฺชนฺติ สตฺถุ วรวิมุตฺติยา



จกฺกานุวตฺตโก เถโร มหาญาณี สมาหิโต
ปถวาปคฺคิ สมาโน น รชฺชติ น ทุสฺสติ
ปญฺญาปารมิตํ ปตฺโต มหาพุทฺธิ มหามุนิ
อชโฬ ชฬสมาโน สทา จรติ นิพฺพุโต
ปริจิณฺโณ มยา สตฺถา เป ภวเนตฺติ สมูหตา
สมฺปาเทถปฺปมาเทน เอสา เม อนุสาสนี
หนฺทาหํ ปรินิพฺพิสฺสํ วิปฺปมุตฺโตมฺหิ สพฺพธีติ
สารีปุตฺโต เถโร
ปิสุเณน จ โกธเนน มจฺฉรินา จ วิภูตินนฺทินา
สขิตํ น กเรยฺย ปณฺฑิโต ปาโป กาปุริเสน สงฺคโม
สทฺเธน จ เปสเลน จ ปญฺญวตา พหุสฺสุเตน จ
สขิตํ หิ กเรยฺย ปณฺฑิโต ภทฺโท สปฺปุริเสหิ สงฺคโม
ปสฺส จิตฺตกตํ พิมฺพํ อรุกายํ สมุสฺสิตํ
อาตุรํ พหุสงฺกปฺปํ ยสฺส นตฺถิ ธุวํ ฐิติ
พหุสฺสุโต จิตฺตกถี พุทฺธสฺส ปริจารโก
ปนฺนภาโร วิสญฺญุตฺโต เสยฺยํ กปฺเปติ โคตโม
ขีณาสโว วิสญฺญุตฺโต สงฺคาตีโต สุนิพฺพุโต
ธาเรติ อนฺติมํ เทหํ ชาติมรณปารคู
ยสฺมึ ปติฏฺฐิตา ธมฺมา พุทฺธสฺสาทิจฺจพนฺธุโน
นิพฺพานคมเน มคฺเค โสยํ ติฏฺฐติ โคตโม



ทฺวาสีติ พุทฺธโต คณฺหิ เทฺวสหสฺสานิ ภิกฺขุโต
จตุราสีติสหสฺสานิ เย เม ธมฺมา ปวตฺติโน
อปฺปสฺสุโตยํ ปุริโส พลิวทฺโทว ชีรติ
มํสานิ ตสฺส วฑฺฒนฺติ ปญฺญา ตสฺส น วฑฺฒติ
พหุสฺสุโต อปฺปสุตํ โย สุเตนาติมญฺญติ
อนฺโธ ปทีปธาโรว ตเถว ปฏิภาติ มํ
พหุสฺสุตํ อุปาเสยฺย สุตญฺจ น วินาสเย
ตํ มูลํ พฺรหฺมจริยสฺส ตสฺมา ธมฺมธโร สิยา
ปุพฺพาปรญฺญู อตฺถญฺญู นิรุตฺติปทโกวิโท
สุคฺคหีตญฺจ คณฺหาติ อตฺถญฺโจปปริกฺขติ
ขนฺตฺยา ฉนฺทิกโต โหติ อุสฺสหิตฺวา ตุเลติ ตํ
สมเย โส ปทหติ อชฺฌตฺตํ สุสมาหิโต
พหุสฺสุตํ ธมฺมธรํ สปฺปญฺญํ พุทฺธสาวกํ
ธมฺมวิญฺญาณมากงฺขํ ตํ ภเชถ ตถาวิธํ
พหุสฺสุโต ธมฺมธโร โกสารกฺโข มเหสิโน
จกฺขุ สพฺพสฺส โลกสฺส ปูชเนยฺโย พหุสฺสุโต
ธมฺมาราโม ธมฺมรโต ธมฺมํ อนุวิจินฺตยํ
ธมฺมํ อนุสฺสรํ ภิกฺขุ สทฺธมฺมา น ปริหายติ
กายมจฺเฉรครุโน หิยฺยมาเน อนุฏฺฐเห
สรีรสุขคิทฺธสฺส กุโต สมณผาสุตา



น ปกฺขนฺติ ทิสา สพฺพา ธมฺมา น ปฏิภนฺติ มํ
คเต กลฺยาณมิตฺตมฺหิ อนฺธการํว ขายติ
อพฺภตีตสหายสฺส อตีตคตสตฺถุโน
นตฺถิ เอตาทิสํ มิตฺตํ ยถา กายคตา สติ
เย ปุราณา อตีตา เต นเวหิ น สเมติ เม
สฺวชฺช เอโกว ฌายามิ วสฺสุเปโตว ปกฺขิมา
ทสฺสนาย อติกฺกนฺเต นานาเวรชฺชเก พหู
มา วารยิตฺถ โสตาโร ปสฺสนฺตุ สมโย มมํ
ทสฺสนาย อติกฺกนฺเต นานาเวรชฺชเก ปุถู
กโรติ สตฺถา โอกาสํ น นิวาเรติ จกฺขุมา
ปณฺณวีสติ วสฺสานิ เสขภูตสฺส เม สโต
น กามสญฺญา อุปฺปชฺชิ ปสฺส ธมฺมสุธมฺมตํ
ปณฺณวีสติ วสฺสานิ เสขภูตสฺส เม สโต
น โทสสญฺญา อุปฺปชฺชิ ปสฺส ธมฺมสุธมฺมตํ
ปณฺณวีสติ วสฺสานิ ภควนฺตํ อุปฏฺฐหึ
เมตฺเตน กายกมฺเมน ฉายาว อนุปายินี
ปณฺณวีสติ วสฺสานิ ภควนฺตํ อุปฏฺฐหึ
เมตฺเตน วจีกมฺเมน ฉายาว อนุปายินี
ปณฺณวีสติ วสฺสานิ ภควนฺตํ อุปฏฺฐหึ
เมตฺเตน มโนกมฺเมน ฉายาว อนุปายินี



พุทฺธสฺส จงฺกมนฺตสฺส ปิฏฺฐิโต อนุจงฺกมึ
ธมฺเม เทสิยมานมฺหิ ญาณํ เม อุทปชฺชถ
อหํ สกรณีโยมฺหิ เสโข อปฺปตฺตมานโส
สตฺถุ จ ปรินิพฺพานํ โย อมฺหํ อนุกมฺปโก
ตทาสิ ยํ ภึสนกํ ตทาสิ โลมหํสนํ
สพฺพาการวรูเปเต สมฺพุทฺเธ ปรินิพฺพุเต
พหุสฺสุโต ธมฺมธโร โกสารกฺโข มเหสิโน
จกฺขุ สพฺพสฺส โลกสฺส อานนฺโท ปรินิพฺพุโต
พหุสฺสุโต ธมฺมธโร โกสารกฺโข มเหสิโน
จกฺขุ สพฺพสฺส โลกสฺส อนฺธกาเร ตโมนุโท
คติมนฺโต สตีมนฺโต ธิติมนฺโต จ โย อิสิ
สทฺธมฺมาธารโก เถโร อานนฺโท รตนากโร
ปริจิณฺโณ มยา สตฺถา เป ภวเนตฺติ สมูหตาติ
อานนฺโท เถโร
อุทฺทานํ
ปุสฺโส อุปติสฺโส อานนฺโท ตโยติเม ปกิตฺติตา
คาถาโย ตตฺถ สงฺขาตา สตํ ปญฺจ จ อุตฺตรีติ
ตึสนิปาโต นิฏฺฐิโต



เถรคาถาย จตฺตาฬีสนิปาโต
น คเณน ปุรกฺขโต จเร วิมโน โหติ สมาธิ ทุลฺลโภ
นานาชนสงฺคโห ทุกฺโข อิติ ทิสฺวาน คณํ น โรจเย
น กุลานิ อุปพฺพเช มุนิ วิมโน โหติ สมาธิ ทุลฺลโภ
โส อุสฺสุโก รสานุคิทฺโธ อตฺถํ ริญฺจติ โย สุขาธิวาโห
ปงฺโกติ หิ นํ อเวทยุํ ยายํ วนฺทนปูชนา กุเลสุ
สุขุมํ สลฺลํ ทุรจฺจยํ สกฺกาโร กาปุริเสน ทุชฺชโห
เสนาสนมฺหา โอรุยฺห นครํ ปิณฺฑาย ปาวิสึ
ภุญฺชนฺตํ ปุริสํ กุฏฺฐึ สกฺกจฺจนฺตํ อุปฏฺฐหึ
โส เม ปกฺเกน หตฺเถน อาโลปํ อุปนามยิ
อาโลปํ ปกฺขิปนฺตสฺส องฺคุลี เจตฺถ ฉิชฺชติ
กุฑฺฑมูลญฺจ นิสฺสาย อาโลปนฺตํ อภุญฺชิสํ
ภุญฺชมาเน จ ภุตฺเต วา เชคุจฺฉํ เม น วิชฺชติ
อุตฺติฏฺฐปิณฺโฑ อาหาโร ปูติมุตฺตญฺจ โอสถํ
เสนาสนํ รุกฺขมูลํ ปํสุกูลญฺจ จีวรํ
ยสฺเสเต อภิสมฺภุตฺวา ส เว จาตุทฺทิโส นโร
ยตฺถ เอเก วิหญฺญนฺติ อารุหนฺตา สิลุจฺจยํ
ตตฺถ พุทฺธสฺส ทายาโท สมฺปชาโน ปติสฺสโต




อิทฺธิพเลนุปตฺถทฺโธ กสฺสโป อภิรูหติ
ปิณฺฑปาตปฏิกฺกนฺโต เสลมารุยฺห กสฺสโป
ฌายติ อนุปาทาโน ปหีนภยเภรโว
ปิณฺฑปาตปฏิกฺกนฺโต เสลมารุยฺห กสฺสโป
ฌายติ อนุปาทาโน ฑยฺหมาเนสุ นิพฺพุโต
ปิณฺฑปาตปฏิกฺกนฺโต เสลมารุยฺห กสฺสโป
ฌายติ อนุปาทาโน กตกิจฺโจ อนาสโว
กเรริมาลาวิตตา ภูมิภาคา มโนรมา
กุญฺชราภิรุทา รมฺมา เต เสลา รมยนฺติ มํ
นีลพฺภวณฺณา รุจิรา วาริสีตา สุจินฺธรา
อินฺทโคปกสญฺฉนฺนา เต เสลา รมยนฺติ มํ
นีลพฺภกูฏสทิสา กูฏาคารวรูปมา
วารณาภิรุทา รมฺมา เต เสลา รมยนฺติ มํ
อภิวุฏฺฐา รมฺมตลา นคา อิสิภิ เสวิตา
อพฺภุนฺนทิตา สิขีภิ เต เสลา รมยนฺติ มํ
อลํ ฌายิตุกามสฺส ปหิตตฺตสฺส เม สโต
อลํ เม อตฺถกามสฺส ปหิตตฺตสฺส ภิกฺขุโน
อลํ เม ผาสุกามสฺส ปหิตตฺตสฺส สิกฺขโต
อลํ เม โยคกามสฺส ปหิตตฺตสฺส ตาทิโน
อุมฺมาปุปฺเผน สมานา คคนาวพฺภฉาทิตา



นานาทิชคณากิณฺณา เต เสลา รมยนฺติ มํ
อนากิณฺณา คหฏฺเฐหิ มิคสงฺฆนิเสวิตา
นานาทิชคณากิณฺณา เต เสลา รมยนฺติ มํ
อจฺโฉทิกา ปุถุสิลา โคนงฺคุลมิคายุตา
อมฺพุเสวาลสญฺฉนฺนา เต เสลา รมยนฺติ มํ
น ปญฺจงฺคิเกน ตุริเยน รติ เม โหติ ตาทิสี
ยถา เอกคฺคจิตฺตสฺส สมฺมา ธมฺมํ วิปสฺสโต
กมฺมํ พหุกํ น การเย ปริวชฺเชยฺย ชนํ น อุยฺยเม
โส อุสฺสุโก รสานุคิทฺโธ อตฺถํ ริญฺจติ โย สุขาธิวาโห
กมฺมํ พหุกํ น การเย ปริวชฺเชยฺย อนตฺถเมตํ
กิจฺฉติ กาโย กิลมติ ทุกฺขิโต โส สมถํ น วินฺทติ
โอฏฺฐปหตมตฺเตน อตฺตานํปิ น ปสฺสติ
ปตฺถทฺธติ จรติ อหํ เสยฺโยติ มญฺญติ
อเสยฺโย เสยฺยสมานํ พาโล มญฺญติ อตฺตานํ
น ตํ วิญฺญู ปสํสนฺติ ปตฺถทฺธมนสํ นรํ
โย จ เสยฺโยหมสฺมีติ นาหํ เสยฺโยติ วา ปุน
หีโนหํ สทิโส วาติ วิธาสุ น วิกมฺปติ
ปญฺญวนฺตํ ตถาวาทึ สีเลสุ สุสมาหิตํ
เจโตสมถมนุยุตฺตํ ตํ เว วิญฺญู ปสํสเร




ยสฺส สพฺรหฺมจารีสุ คารโว นูปลพฺภติ
อารกา โหติ สทฺธมฺมา นภโส ปุถุวี ยถา
เยสญฺจ หิริโอตฺตปฺปํ สทา สมฺมา อุปฏฺฐิตํ
วิรูฬฺหพฺรหฺมจริยา เตสํ ขีณา ปุนพฺภวา
อุทฺธโต จปโล ภิกฺขุ ปํสุกูเลน ปารุโต
กปิว สีหจมฺเมน น โส เตนุปโสภติ
อนุทฺธโต อจปโล นิปโก สํวุตินฺทฺริโย
โสภติ ปํสุกูเลน สีโหว คิริคพฺภเร
เอเต สมฺพหุลา เทวา อิทฺธิมนฺโต ยสสฺสิโน
ทส เทวสหสฺสานิ สพฺเพ เต พฺรหฺมกายิกา
ธมฺมเสนาปตึ ธีรํ มหาฌายึ สมาหิตํ
สารีปุตฺตํ นมสฺสนฺตา ติฏฺฐนฺติ ปญฺชลีกตา
นโม เต ปริสาชญฺญ นโม เต ปุริสุตฺตม
ยสฺส เต นาภิชานาม ยํปิ นิสฺสาย ฌายติ
อจฺเฉรํ วต พุทฺธานํ คมฺภีโร โคจโร สโก
เย มยํ นาภิชานาม พาลเวธี สมาคตา
ตํ ตถา เทวกาเยหิ ปูชิตํ ปูชนารหํ
สารีปุตฺตํ ตทา ทิสฺวา กปฺปินสฺส สิตํ อหู
ยาวตา พุทฺธเขตฺตมฺหิ ฐปยิตฺวา มหามุนึ
ธุตคุเณ วิสิฏฺโฐหํ สทิโส เม น วิชฺชติ




ปริจิณฺโณ มยา สตฺถา กตํ พุทฺธสฺส สาสนํ
โอหิโต ครุโก ภาโร ภวเนตฺติ สมูหตา
น จีวเร น สยเน โภชเน นุปลิปฺปติ
โคตโม อนปฺปเมยฺโย มุฬาลิปุปฺผํ วิมลํว
อมฺพุนา นิกฺขมฺมนินฺโน ติภวาภินิสฺสโฏ
สติปฏฺฐานคีโว โส สทฺธาหตฺโถ มหามุนิ
ปญฺญาสีโส มหาญาณี สทา จรติ นิพฺพุโตติ
มหากสฺสโป เถโร
อุทฺทานํ
จตฺตาฬีสนิปาตมฺหิ มหากสฺสปสวฺหโย
เอโกว เถโร คาถาโย จตฺตาฬีส ทุเวปิ จาติ
จตฺตาฬีสนิปาโต สมตฺโต

เถรคาถาย ปญฺญาสนิปาโต
กทา นุหํ ปพฺพตกนฺทราสุ
เอกากิโย อทฺทุติโย วิหสฺสํ
อนิจฺจโต สพฺพภวํ วิปสฺสํ
ตํ เม อิทนฺตํ นุ กทา ภวิสฺสติ
กทา นุหํ ภินฺนปฏนฺธโร มุนิ



กาสาววตฺโถ อมโม นิราสโย
ราคญฺจ โทสญฺจ ตเถว โมหํ
หิตฺวา สุขี ปวนคโต วิหสฺสํ
กทา อนิจฺจํ วธโรคนิทฺธํ
กายํ อิมํ มจฺจุราชสฺส ปทูตํ
วิปสฺสมาโน วีตภโย วิหสฺสํ
เอโก วเน ตํ นุ กทา ภวิสฺสติ
กทา นุหํ ภยชนนึ ทุกฺขาวหํ
ตณฺหาลตํ พหุวิธานุวตฺตนึ
ปญฺญามยํ ติขิณมสึ คเหตฺวา
เฉตฺวา วเส ตมฺปิ กทา ภวิสฺสติ
กทา นุ ปญฺญามยมุคฺคเตชํ
สตฺถํ อิสีนํ อหมาทยิตฺวา
มารํ สเสนํ สหสา ภญฺชิสฺสํ
สีหาสเน ตนฺนุ กทา ภวิสฺสติ
กทา นุหํ สพฺภิ สมาคเมสุ
ทิฏฺโฐ ภเว ธมฺมครูหิ ตาทิหิ
ยถาวทสฺสีหิ ชิตินฺทฺริเยหิ




ปธานิโย ตนฺนุ กทา ภวิสฺสติ
กทา นุ มํ ตนฺทิขุทาปิปาสา
วาตาตปา กีฏสิรึสปา วา
นิพาธยิสฺสนฺติ น ตํ คิริพฺพเช
อตฺตตฺถิยํ ตนฺนุ กทา ภวิสฺสติ
กทา นุ โข ยํ วิทิตํ มเหสินา
จตฺตาริ สจฺจานิ สุทุทฺทสานิ
สมาหิตตฺโต สติมา อคจฺฉํ
ปญฺญาย ตํ ตนฺนุ กทา ภวิสฺสติ
กทา นุ รูเป อมิเต จ สทฺเท
คนฺเธ รเส ผุสิตพฺเพ จ ธมฺเม
อาทิตฺตโตหํ สมเถหิ ยุตฺโต
ปญฺญาย ทกฺขํ ตทิทํ กทา เม
กทา นุหํ ทุพฺพจเนน วุตฺโต
ตโตนิมิตฺตํ วิมโน น เหสฺสํ
อโถ ปสฏฺโฐปิ ตโตนิมิตฺตํ
ตุฏฺโฐ น เหสฺสํ ตทิทํ กทา เม
กทา นุ กฏฺเฐ จ ติเณ ลตา จ
ขนฺเธ อิเมหํ อมิเต จ ธมฺเม
อชฺฌติกาเนว จ พาหิรานิ จ



สมํ ตุเลยฺยํ ตทิทํ กทา เม
กทา นุ มํ ปาวุสกาลเมโฆ
นเวน โตเยน สจีวรํ วเน
อิสิปฺปยาตมฺหิ ปเถ วชนฺตํ
โอวสฺสเต ตนฺนุ กทา ภวิสฺสติ
กทา มยูรสฺส สิขณฺฑิโน วเน
ทิชสฺส สุตฺวา คิริคพฺภเร รุตํ
ปจฺจุฏฺฐหิตฺวา อมตสฺส ปตฺติยา
สญฺจินฺตเย ตนฺนุ กทา ภวิสฺสติ
กทา นุ คงฺคํ ยมุนํ สรสฺสตึ
ปาตาลขิตฺตํ วฬวามุขญฺจ
อสชฺชมาโน ปตเรยฺยมิทฺธิยา
วิภึสนํ ตํ นุ กทา ภวิสฺสติ
กทา นุ นาโคว สงฺคามจารี
ปทาลเย กามคุเณสุ ฉนฺทํ
นิพฺพชฺชยํ สพฺพสุภํ นิมิตฺตํ
ฌาเน ยุตฺโต ตนฺนุ กทา ภวิสฺสติ
กทา อิณฏฺโฏว ทลิทฺทโก นิธึ
อาราธยิตฺวา ธนิเกหิ ปีฬิโต



ตุฏฺโฐ ภวิสฺสํ อธิคมฺม สาสนํ
มเหสิโน ตนฺนุ กทา ภวิสฺสติ
พหูนิ วสฺสานิ ตยามฺหิ ยาจิโต
อคารวาเสน อลํ นุ เต อิทํ
ตํ ทานิ มํ ปพฺพชิตํ สมานํ
กึการณํ จิตฺต ตุวํ น ยุญฺชสิ
นนุ อหํ จิตฺต ตยามฺหิ ยาจิโต
คิริพฺพเช จิตฺรฉทา วิหงฺคมา
มหินฺทโฆสตฺถนิตาภิคชฺชิโน
เต ตํ รมิสฺสนฺติ วนมฺหิ ฌายินํ
กุลมฺหิ มิตฺเต จ ปิเย จ ญาตเก
ขิฑฺฑารตึ กามคุณญฺจ โลเก
สพฺพํ ปหาย อิทมชฺฌุปาคโต
อโถปิ ตฺวํ จิตฺต น มยฺห ตุสฺสสิ
มเมว เอตํ น หิตํ ปเรสํ
สนฺนาหกาเล ปริเทวิเตน กึ
สพฺพํ อิทํ จลํ อิติ เปกฺขมาโน
อภินิกฺขมึ อมตํ ปทํ ชิคีสํ
สุวุตฺตวาที ทฺวิปทานมุตฺตโม
มหาภิสกฺโก นรทมฺมสารถิย



จิตฺตํ จลํ มกฺกฏสนฺนิภํ อิติ
อวีตราเคน สุทุนฺนิวาริยํ
กามาหิ จิตฺรา มธุรา มโนรมา
อวิทฺทสู ยตฺถ สิตา ปุถุชฺชนา
เต ทุกฺขมิจฺฉนฺติ ปุนพฺภเวสิโน
จิตฺเตน นีตา นิรเย นิรงฺกตา
มยูรโกญฺจาภิรุทมฺหิ กานเน
ทีปีหิ พฺยคฺเฆหิ ปุรกฺขโต วสํ
กาเย อเปกฺขํ ชห มา ปธารย
อิติสฺสุ มํ จิตฺต ปุเร นิยุญฺชสิ
ภาเวหิ ฌานานิ จ อินฺทฺริยานิ จ
พลานิ โพชฺฌงฺคสมาธิภาวนา
ติสฺโส จ วิชฺชา ผุส พุทฺธสาสเน
อิติสฺสุ มํ จิตฺต ปุเร นิยุญฺชสิ
ภาเวหิ มคฺคํ อมตสฺส ปตฺติยา
นิยฺยานิกํ สพฺพทุกฺขกฺขโยคธํ
อฏฺฐงฺคิกํ สพฺพกิเลสโสธนํ
อิติสฺสุ มํ จิตฺต ปุเร นิยุญฺชสิ
ทุกฺขนฺติ ขนฺเธ ปฏิปสฺส โยนิโส



ยโต จ ทุกฺขํ สมุเทติ ตํ ชห
อิเธว ทุกฺขสฺส กโรหิ อนฺตํ
อิติสฺสุ มํ จิตฺต ปุเร นิยุญฺชสิ
อนิจฺจํ ทุกฺขนฺติ วิปสฺส โยนิโส
สุญฺญํ อนตฺตาติ อฆํ วธนฺติ จ
มโนวิจาเร อุปรุนฺธ เจตโส
อิติสฺสุ มํ จิตฺต ปุเร นิยุญฺชสิ
มุณฺโฑ วิรูโป อภิสาปมาคโต
กปาลหตฺโถว กุเลสุ ภิกฺขสฺสุ
ยุญฺชสฺสุ สตฺถุ วจเน มเหสิโน
อิติสฺสุ มํ จิตฺต ปุเร นิยุญฺชสิ
สุสํวุตตฺโต วิสิขนฺตรํ จรํ
กุเลสุ กาเมสุ อสงฺคมานโส
จนฺโท ยถา โทสินปุณฺณมาสิยา
อิติสฺสุ มํ จิตฺต ปุเร นิยุญฺชสิ
อารญฺญิโก โหติ จ ปิณฺฑปาติโก
โสสานิโก โหติ จ ปํสุกูลิโก
เนสชฺชิโก โหติ สทา ธุเต รโต
อิติสฺสุ มํ จิตฺต ปุเร นิยุญฺชสิ



โรเปตฺวา รุกฺขานิ ยถา ผเลสี
มูเล ตรุํ เฉตฺตุ ตเมว อิจฺฉสิ
ตถูปมํ จิตฺต อิทํ กโรสิ
ยมฺมํ อนิจฺจมฺหิ จเล นิยุญฺชสิ
อรูป ทูรงฺคม เอกจาริ
น เต กริสฺสํ วจนํ อิทานิหํ
ทุกฺขา หิ กามา กฏุกา มหพฺภยา
นิพฺพานเมวาภิมโน จริสฺสํ
นาหํ อลกฺขฺยา อหิรีกตาย วา
น จิตฺตเหตู น จ ทูรกนฺตนา
อาชีวเหตู จ อหํ น นิกฺขมึ
กโต จ เต จิตฺต ปฏิสฺสโว มยา
อปฺปิจฺฉตา สปฺปุริเสหิ วณฺณิตา
มกฺขปฺปหานํ วูปสโม ทุกฺขสฺส
อิติสฺสุ มํ จิตฺต ตทา นิยุญฺชสิ
อิทานิ ตฺวํ คจฺฉสิ ปุพฺพจิณฺณํ
ตณฺหํ วิรชฺชญฺจ ปิยาปิยญฺจ
สุภานิ รูปานิ สุขา จ เวทนา
มโนปิยา กามคุณา จ วนฺตา
วนฺเต อหํ อาวสิตุํ น อุสฺสเห



สพฺพตฺถ เต จิตฺต วโจ กตํ มยา
พหูสุ ชาติสุ น เมสิ โกปิโต
อชฺฌตฺตสมฺภโว กตญฺญุตาย เต
ทุกฺเข จิรํ สํสริตํ ตยา กเต
ตฺวญฺเญว โน จิตฺต กโรสิ พฺราหฺมโณ
ตฺวํ ขตฺติโย ราชาทิสี กโรสิ
เวสฺสา จ สุทฺทา จ ภวาม เอกทา
เทวตฺตนํ วาปิ ตเวว วาหสา
ตเวว เหตู อสุรา ภวามเส
ตฺวํมูลกํ เนรยิกา ภวามเส
อโถ ติรจฺฉานคตาปิ เอกทา
เปตตฺตนํ วาปิ ตเวว วาหสา
น นูน ทุพฺภิสฺสสิ มํ ปุนปฺปุนํ
มุหุํ มุหุํ วารณิกํว ทุสฺสหํ
อุมฺมตฺตเกเนว มยา ปโลภสิ
กิญฺจาปิ เต จิตฺต วิราธิตํ มยา
อิทํ ปุเร จิตฺตมจาริ จาริกํ
เยนิจฺฉกํ ยตฺถกามํ ยถาสุขํ
ตทชฺชหํ นิคฺคหิสฺสามิ โยนิโส



หตฺถึ ปภินฺนํ วิย องฺกุสคฺคโห
สตฺถา จ เม โลกมิมํ อธิฏฺฐหิ
อนิจฺจโต อทฺธุวโต อสารโต
ปกฺขนฺท มํ จิตฺต ชินสฺส สาสเน
ตาเรหิ โอฆา มหตา สุทุตฺตรา
น เต อิทํ จิตฺต ยถาปุราณกํ
นาหํ อลํ ตุยฺห วเส นิวตฺติตุํ
มเหสิโน ปพฺพชิโตมฺหิ สาสเน
น มาทิสา โหนฺติ วินาสธาริโน
นคา สมุทฺทา สริตา วสุนฺธรา
ทิสา จตสฺโส วิทิสา อโธทิสา
สพฺเพ อนิจฺจา ติภวา อุปทฺทุตา
กุหึ คโต จิตฺต สุขํ รมิสฺสสิ
ธี ธี ปรํ กึ มม จิตฺต กาหสิ
น เต อลํ จิตฺต วสานุวตฺตโก
น ชาตุ ภสฺตํ อุภโตมุขํ ฉุเป
ธิรตฺถุ ปูรํ นวโสตสนฺทนึ
วราหเอเณยฺยวิคาฬฺหเสวิเต
ปพฺภารกูเฏ ปกเฏว สุนฺทเร
นวมฺพุนา ปาวุสสิตฺตกานเน



ตหึ คุหาเคหคโต รมิสฺสสิ
สุนีลคีวา สุสิขา สุเปขุณา
สุจิตฺตปตฺตจฺฉทนา วิหงฺคมา
สุมญฺชุโฆสตฺถนิตาภิคชฺชิโน
เต ตํ รมิสฺสนฺติ วนมฺหิ ฌายินํ
วุฏฺฐมฺหิ เทเว จตุรงฺคุเล ติเณ
สมฺปุปฺผิเต เมฆนิภมฺหิ กานเน
นคนฺตเร วิฏปิสโม สยิสฺสํ
ตํ เม มุทุ โหหิติ ตูลสนฺนิภํ
ตถา ตุ กริสฺสามิ ยถาปิ อิสฺสโร
ยํ ลพฺภติ เตนปิ โหตุ เม อลํ
ตํ ตํ กริสฺสามิ ยถา อตนฺทิโต
พิฬารภสฺตํว ยถา สุมทฺทิตํ
ตถา ตุ กริสฺสามิ ยถาปิ อิสฺสโร
ยํ ลพฺภติ เตนปิ โหติ เม อลํ
วิริเยน ตํ มยฺห วสานยิสฺสํ
คชํว มตฺตํ กุสลงฺกุสคฺคโห
ตยา สุทนฺเตน อวตฺถิเตน หิ



หเยน โยคฺคาจริโยว อุชฺชุนา
ปโหมิ มคฺคํ ปฏิปชฺชิตุํ สิวํ
จิตฺตานุรกฺขีหิ สทา นิเสวิตํ
อารมฺมเณ ตํ พลสา นิพนฺธิสํ
นาคํว ถมฺภมฺหิ ทฬฺหาย รชฺชุยา
ตมฺเม สุคุตฺตํ สติยา สุภาวิตํ
อนิสฺสิตํ สพฺพภเวสุ เหหิสิ
ปญฺญาย เฉตฺวา วิปถานุสารินํ
โยเคน นิคฺคยฺห ปเถ นิเวสิย
ทิสฺวา สมุทยํ วิภวญฺจ สมฺภวํ
ทายาทโก เหหิสิ อคฺควาทิโน
จตุพฺพิปลฺลาสวสํ อธิฏฺฐิตํ
คามณฺฑลํว ปริเนสิ จิตฺต มํ
นนุ สญฺโญชนพนฺธนจฺฉิทํ
สํเสวเส การุณิกํ มหามุนึ
มิโค ยถา เสริ สุจิตฺตกานเน
รมฺมํ คิรึ ปาวิสิ อพฺภมาลินํ
อนากุเล ตตฺถ นเค รมิสฺสสิ
อสํสยํ จิตฺต ปราภวิสฺสสิ



เย ตุยฺห ฉนฺเทน วเสน วตฺติโน
นรา จ นารี จ อนุโภนฺติ ยํ สุขํ
อวิทฺทสู มารวสานุวตฺติโน
ภวาภินนฺที ตว จิตฺต เสวกาติ
ตาลปุโฏ เถโร
อุทฺทานํ
ปญฺญาสมฺหิ นิปาตมฺหิ เอโก ตาลปุโฏ สุจิ
คาถาโย ตตฺถ ปญฺญาส ปุน ปญฺจ จ อุตฺตรีติ
ปญฺญาสนิปาโต สมตฺโต

เถรคาถาย สฏฺฐิกนิปาโต
อารญฺญิกา ปิณฺฑปาติกา อุญฺฉาปตฺตาคเต รตา
ทาเลมุ มจฺจุโน เสนํ อชฺฌตฺตํ สุสมาหิตา
อารญฺญิกา ปิณฺฑปาติกา อุญฺฉาปตฺตาคเต รตา
ธุนามุ มจฺจุโน เสนํ นฬาคารํว กุญฺชโร
รุกฺขมูลิกา สาตติกา อุญฺฉาปตฺตาคเต รตา
ทาเลมุ มจฺจุโน เสนํ อชฺฌตฺตํ สุสมาหิตา
รุกฺขมูลิกา สาตติกา อุญฺฉาปตฺตาคเต รตา



ธุนามุ มจฺจุโน เสนํ นฬาคารํว กุญฺชโร
อฏฺฐิกงฺกลกุฏิเก มํสนฺหารุปฺปสิพฺพิเต
ธิรตฺถุ ปูเร ทุคฺคนฺเธ ปรคตฺเต มมายเส
คูถภสฺเต ตโจนทฺเธ อุรคณฺฑปิสาจินิ
นว โสตานิ เต กาเย ยานิ สนฺทนฺติ สพฺพทา
ตว สรีรํ นวโสตํ ทุคฺคนฺธกํ ปริวชฺเชยฺย
ภิกฺขุ ปริวชฺชยเต ตํ มีฬฺหํว ยถา สุจิกาโม
เอวญฺเจ ตํ ชโน ชญฺญา ยถา ชานามิ ตํ อหํ
อารกา ปริวชฺเชยฺย คูถฏฺฐานํว ปาวุเส
เอวเมตํ มหาวีร ยถา สมณ ภาสสิ
เอตฺถ เจเก วิสีทนฺติ ปงฺกมฺหิว ชรคฺคโว
อากาสมฺหิ หลิทฺทาย โย มญฺเญถ รเชตเว
อญฺเญน วาปิ รงฺเคน วิฆาตุทยเมว ตํ
ตทากาสสมํ จิตฺตํ อชฺฌตฺตํ สุสมาหิตํ
มา ปาปจิตฺเต อาสาทิ อคฺคิกฺขนฺธํว ปกฺขิมา
ปสฺส จิตฺตกตํ พิมฺพํ อรุกายํ สมุสฺสิตํ
อาตุรํ พหุสงฺกปฺปํ ยสฺส นตฺถิ ธุวํ ฐิติ
ตทาสิ ยํ ภึสนกํ ตทาสิ โลมหํสนํ
อเนกาการสมฺปนฺเน สารีปุตฺตมฺหิ นิพฺพุเต



อนิจฺจา วต สงฺขารา อุปฺปาทวยธมฺมิโน
อุปฺปชฺชิตฺวา นิรุชฺฌนฺติ เตสํ วูปสโม สุโข
สุขุมํ เต ปฏิวิชฺฌนฺติ วาลคฺคํ อุสุนา ยถา
เย ปญฺจกฺขนฺเธ ปสฺสนฺติ ปรโต โน จ อตฺตโต
เย จ ปสฺสนฺติ สงฺขาเร ปรโต โน จ อตฺตโต
ปจฺจพฺยาธึสุ นิปุณํ วาลคฺคํ อุสุนา ยถา
สตฺติยา วิย โอมฏฺโฐ ฑยฺหมาเนว มตฺถเก
กามราคปฺปหานาย สโต ภิกฺขุ ปริพฺพเช
สตฺติยา วิย โอมฏฺโฐ ฑยฺหมาเนว มตฺถเก
ภวราคปฺปหานาย สโต ภิกฺขุ ปริพฺพเช
โจทิโต ภาวิตตฺเตน สรีรนฺติมธารินา
มิคารมาตุ ปาสาทํ ปาทงฺคุฏฺเฐน กมฺปยึ
น ยิทํ สิถิลมารพฺภ น ยิทํ อปฺเปน ถามสา
นิพฺพานมธิคนฺตพฺพํ สพฺพคนฺถปโมจนํ
อยญฺจ ทหโร ภิกฺขุ อยมุตฺตมโปริโส
ธาเรติ อนฺติมํ เทหํ เชตฺวา มารํ สวาหนํ
วิวรมนุปตนฺติ วิชฺชุตา เวภารสฺส จ ปณฺฑวสฺส จ
นควิวรคโต จ ฌายติ ปุตฺโต อปฺปฏิมสฺส ตาทิโน
อุปสนฺโต อุปรโต ปนฺตเสนาสโน มุนิ


ทายาโท พุทฺธเสฏฺฐสฺส พฺรหฺมุนา อภิวนฺทิโต
อุปสนฺตํ อุปรตํ ปนฺตเสนาสนํ มุนึ
ทายาทํ พุทฺธเสฏฺฐสฺส วนฺท พฺราหฺมณ กสฺสปํ
โย จ ชาติสตํ คจฺเฉ สพฺพา พฺราหฺมณชาติโย
โสตฺถิโย เวทสมฺปนฺโน มนุสฺเสสุ ปุนปฺปุนํ
อชฺฌายโกปิ เจ อสฺส ติณฺณํ เวทาน ปารคู 
เอตสฺส วนฺทนาเยกํ กลํ นาคฺฆติ โสฬสึ
โย โส อฏฺฐ วิโมกฺขานิ ปุเรภตฺตํ อผุสฺสยิ
อนุโลมํ ปฏิโลมํ ตโต ปิณฺฑาย คจฺฉติ
ตาทิสํ ภิกฺขุํ มาสาทิ มาตฺตานํ ขณิ พฺราหฺมณ
อภิปฺปสาเทหิ มนํ อรหนฺตมฺหิ ตาทิเน
ขิปฺปํ ปญฺชลิโก วนฺท มา เต วิชฏิ มตฺถกํ
น โส ปสฺสติ สทฺธมฺมํ สํสาเรน ปุรกฺขโต
อจงฺกมํ ชิมฺหปถํ กุมคฺคมนุธาวติ
กิมีว มีฬฺหปลิตฺโต สงฺขาเร อธิมุจฺฉิโต
ปคาโฬฺห ลาภสกฺกาเร ตุจฺโฉ คจฺฉติ โปฏฺฐิโล
อิมญฺจ ปสฺส อายนฺตํ สารีปุตฺตํ สุทสฺสนํ
วิมุตฺตํ อุภโตภาเค อชฺฌตฺตํ สุสมาหิตํ
วิสลฺลํ ขีณสํโยคํ เตวิชฺชํ มจฺจุหายินํ




ทกฺขิเณยฺยํ มนุสฺสานํ ปุญฺญกฺเขตฺตมนุตฺตรํ
เอเต สมฺพหุลา เทวา อิทฺธิมนฺโต ยสสฺสิโน
ทส เทวสหสฺสานิ สพฺเพ พฺรหฺมปุโรหิตา
โมคฺคลฺลานํ นมสฺสนฺตา ติฏฺฐนฺติ ปญฺชลีกตา
นโม เต ปุริสาชญฺญ นโม เต ปุริสุตฺตม
ยสฺส เต อาสวา ขีณา ทกฺขิเณยฺโยสิ มาริส
ปูชิโต นรเทเวน อุปฺปนฺโน มรณาภิภู
ปุณฺฑรีกํว โตเยน สงฺขาเรโนปลิมฺปติ
ยสฺส มุหุตฺเตน สหสฺสธา
โลโก สํวิทิโต สพฺรหฺมกปฺโป
วสี อิทฺธิคุเณ จุตูปปาเต
กาเล ปสฺสติ เทวตา ส ภิกฺขุ
สารีปุตฺโตว ปญฺญาย สีเลน อุปสเมน จ
โยปิ ปารงฺคโต ภิกฺขุ เอตาวปรโม สิยา
โกฏิสตสหสฺสสฺส อตฺตภาวํ ขเณน นิมฺมิเน
อหํ วิกุพฺพนาสุ กุสโล วสีภูโตมฺหิ อิทฺธิยา
สมาธิวิชฺชาวสี ปารมีคโต
โมคฺคลฺลานโคตฺโต อสิตสฺส สาสเน
ธีโร สมุจฺฉินฺทิ สมาหิตินฺทฺริโย



นาโค ยถา ปูติลตํว พนฺธนํ
ปริจิณฺโณ มยา สตฺถา เป ภวเนตฺติ สมูหตา
ยสฺส จตฺถาย ปพฺพชิโต อคารสฺมา อนคาริยํฆ
โส เม อตฺโถ อนุปฺปตฺโต สพฺพสํโยชนกฺขโย
กีทิโส นิรโย อาสิ ยตฺถ ทุสฺสี อปจฺจถ
วิธุรํ สาวกมาสชฺช กกุสนฺธญฺจ พฺราหฺมณํ
สตํ อาสิ อโยสงฺกู สพฺเพ ปจฺจตฺตเวทนา
อีทิโส นิรโย อาสิ ยตฺถ ทุสฺสี อปจฺจถ
วิธุรํ สาวกมาสชฺช กกุสนฺธญฺจ พฺราหฺมณํ
โย เอตมภิชานาติ ภิกฺขุ พุทฺธสฺส สาวโก
ตาทิสํ ภิกฺขุมาสชฺช กณฺห ทุกฺขํ นิคจฺฉสิ
มชฺเฌ สาครสฺมึ ติฏฺฐนฺติ วิมานา กปฺปฏฺฐายิโน
เวฬุริยวณฺณา รุจิรา อจฺจิมนฺโต ปภสฺสรา
อจฺฉรา ตตฺถ นจฺจนฺติ ปุถู นานตฺตวณฺณิโย
โย เอตมภิชานาติ เป กณฺห ทุกฺขํ นิคจฺฉสิ
โย จ พุทฺเธน โจทิโต ภิกฺขุสงฺฆสฺส เปกฺขโต
มิคารมาตุ ปาสาทํ ปาทงฺคุฏฺเฐน กมฺปยิ
โย เอตมภิชานาติ เป กณฺห ทุกฺขํ นิคจฺฉสิ
โย เวชยนฺตปาสาทํ ปาทงฺคุฏฺเฐน กมฺปยิ
อิทฺธิพเลนุปตฺถทฺโธ สํเวเชสิ จ เทวตา



โย เอตมภิชานาติ เป กณฺห ทุกฺขํ นิคจฺฉสิ
โย เวชยนฺตปาสาเท สกฺกํ โส ปริปุจฺฉติ
อปิ อาวุโส ชานาสิ ตณฺหกฺขยวิมุตฺติโย
ตสฺส สกฺโก วิยากาสิ ปญฺหํ ปุฏฺโฐ ยถาตถํ
โย เอตมภิชานาติ เป กณฺห ทุกฺขํ นิคจฺฉสิ
โย พฺรหฺมานํ ปริปุจฺฉติ สุธมฺมายํ อภิโตสภํ
อชฺชาปิ เต อาวุโส สา ทิฏฺฐิ ยา เต ทิฏฺฐิ ปุเร อหู
ปสฺสสิ วีติวตฺตนฺตํ พฺรหฺมโลเก ปภสฺสรํ
ตสฺส พฺรหฺมา วิยากาสิ ปญฺหํ ปุฏฺโฐ ยถาตถํ
น เม มาริส สา ทิฏฺฐิ ยา เม ทิฏฺฐิ ปุเร อหู
ปสฺสามิ วีติวตฺตนฺตํ พฺรหฺมโลเก ปภสฺสรํ
โสหมชฺช กถํ วชฺชํ อหํ นิจฺโจมฺหิ ปสฺสโต
โย เอตมภิชานาติ เป กณฺห ทุกฺขํ นิคจฺฉสิ
โย มหาเนรุโน กูฏํ วิโมกฺเขน อปสฺสยิ
วนํ ปุพฺพวิเทหานํ เย จ ภูมิสยา นรา
โย เอตมภิชานาติ เป กณฺห ทุกฺขํ นิคจฺฉสิ
น เว อคฺคิ เจตยติ อหํ พาลํ ฑหามีติ
พาโล จ ชลิตมคฺคึ อาสชฺช นํ ปฑยฺหติ
เอวเมว ตุวํ มาร อาสชฺช นํ ตถาคตํ
สยํ ฑหิสฺสติ อตฺตานํ พาโล อคฺคึว สมฺผุสํ



อปุญฺญํ ปสวี มาโร อาสชฺช นํ ตถาคตํ
กินฺนุ มญฺญสิ ปาปิม น เม ปาปํ วิปจฺจติ
กรโต เต มิยฺยเต ปาปํ จิรรตฺตาย อนฺตก
มาร นิพฺพินฺท พุทฺธมฺหา อาสํ มากาสิ ภิกฺขุสุ
อิติ มารํ อตชฺเชสิ ภิกฺขุ เภสกฬาวเน
ตโต โส ทุมฺมโน ยกฺโข ตตฺเถวนฺตรธายตีติ
อิตฺถํ สุทํ อายสฺมา มหาโมคฺคลฺลาโน เถโร คาถาโย
อภาสิตฺถาติ
อุทฺทานํ ภวติ
สฏฺฐิกมฺหิ นิปาตมฺหิ โมคฺคลฺลาโน มหิทฺธิโก
เอโกว เถโร คาถาโย อฏฺฐสฏฺฐี ภวนฺติ ตาติ
สฏฺฐิโก นิปาโต นิฏฺฐิโต

เถรคาถาย มหานิปาโต
นิกฺขนฺตํ วต มํ สนฺตํ อคารสฺมา อนคาริยํ
วิตกฺกา อุปภวนฺติ ปคพฺภา กณฺหโต อิเม
อุคฺคปุตฺตา มหิสฺสาสา สิกฺขิตา ทฬฺหธมฺมิโน
สมนฺตา ปริกิเรยฺยุํ สหสฺสํ อปลายินํ
สเจปิ เอตฺตกา ภิยฺโย อาคมิสฺสนฺติ อิตฺถิโย
เนว มํ พฺยาธยิสฺสนฺติ ธมฺเม สมฺหิ ปติฏฺฐิโต



สกฺขี หิ เม สุตํ เอตํ พุทฺธสฺสาทิจฺจพนฺธุโน
นิพฺพานคมนํ มคฺคํ ตตฺถ เม นิรโต มโน
เอวญฺเจ มํ วิหรนฺตํ ปาปิม อุปคจฺฉสิ
ตถา มจฺจุ กริสฺสามิ น เม มคฺคํ อุทิกฺขสิ
อรตึ รติญฺจ ปหาย สพฺพโส เคหสิตญฺจ วิตกฺกํ
วนถํ น กเรยฺย กุหิญฺจิ นิพฺพนโถ อนโต ส หิ ภิกฺขุ
ยมิธ ปถวิญฺจ เวหาสํ รูปคตํ ชคโตคธํ กิญฺจิ
ปริชิยฺยติ สพฺพมนิจฺจํ เอวํ สเมจฺจ จรนฺติ มุตตฺตา
อุปธีสุ ชนา คธิตาเส ทิฏฺฐสุเต ปฏิเฆ จ มุเต จ
เอตฺถ วิโนทย ฉนฺทมเนโช โย เหตฺถ น ลิปฺปติ มุนิ ตมาหุ
อถ สฏฺฐิสิตา สวิตกฺกา ปุถุชฺชนตาย อธมฺมนิวิฏฺฐา
น จ วฏฺฏคตสฺส กุหิญฺจิ โน ปน ทุฏฺฐุลฺลภาณี ส ภิกฺขุ
ทพฺโพ จิรรตฺตํ สมาหิโต อกุหโก นิปโก อปิหาลุ
สนฺตํ ปทมชฺฌคมา มุนี ปฏิจฺจ ปรินิพฺพุโต กงฺขติ กาลํ
มานํ ปชหสฺสุ โคตม มานปถญฺจ ปชหสฺสุ อเสสํ
มานปถสฺมึ ส มุจฺฉิโต วิปฺปฏิสารีหุวา จีรรตฺตํ
มกฺเขน มกฺขิตา ปชา มานหตา นิรยํ ปตนฺติ
โสจนฺติ ชนา จิรรตฺตํ มานหตา นิรยํ อุปปนฺนา
น หิ โสจติ ภิกฺขุ กทาจิ มคฺคชิโน สมฺมา ปฏิปนฺโน



กิตฺติญฺจ สุขญฺจานุโภติ ธมฺมทโสติ ตมาหุ ตถตฺตํ
ตสฺมา อขิโล อิธ ปธานวา นีวรณานิ ปหาย วิสุทฺโธ
มานญฺจ ปหาย อเสสํ วิชฺชายนฺตกโร สมิตาวี
กามราเคน ฑยฺหามิ จิตฺตํ เม ปริฑยฺหติ
สาธุ นิพฺพาปนํ พฺรูหิ อนุกมฺปาย โคตม
สญฺญาย วิปริเยสา จิตฺตนฺเต ปริฑยฺหติ
นิมิตฺตํ ปริวชฺเชหิ สุภํ ราคูปสญฺหิตํ
อสุภาย จิตฺตํ ภาเวหิ เอกคฺคํ สุสมาหิตํ
สติ กายคตา ตฺยตฺถุ นิพฺพิทาพหุโล ภว
อนิมิตฺตญฺจ ภาเวหิ มานานุสยมุชฺชห
ตโต มานาภิสมยา อุปสนฺโต จริสฺสสิ
ตเมว วาจํ ภาเสยฺย ยายตฺตานํ น ตาปเย
ปเร จ น วิหึเสยฺย สา เว วาจา สุภาสิตา
ปิยวาจเมว ภาเสยฺย ยา วาจา ปฏินนฺทิตา
ยํ อนาทาย ปาปานิ ปเรสํ ภาสเต ปิยํ
สจฺจํ เว อมตา วาจา เอส ธมฺโม สนนฺตโน
สจฺเจ อตฺเถ จ ธมฺเม จ อหุ สนฺโต ปติฏฺฐิตา
ยํ พุทฺโธ ภาสตี วาจํ เขมํ นิพฺพานปตฺติยา
ทุกฺขสฺสนฺตกิริยาย สา เว วาจานมุตฺตมา
คมฺภีรปญฺโญ เมธาวี มคฺคามคฺคสฺส โกวิโท


สารีปุตฺโต มหาปญฺโญ ธมฺมํ เทเสติ ภิกฺขุนํ
สงฺขิตฺเตนปิ เทเสติ วิตฺถาเรนปิ ภาสติ
สาลิกาเยว นิคฺโฆโส ปฏิภาณํ อุทิยฺยติ
ตสฺส ตํ เทสยนฺตสฺส สุณนฺตา มธุรํ คิรํ
สเรน รชนีเยน สวนีเยน วคฺคุนา
อุทคฺคจิตฺตา มุทิตา โสตํ โอเธนฺติ ภิกฺขโว
อชฺช ปณฺณรเส วิสุทฺธิยา ภิกฺขู ปญฺจสตา สมาคตา
สํโยชนพนฺธนจฺฉิทา อนีฆา ขีณปุนพฺภวา อิสี
จกฺกวตฺตี ยถา ราชา อมจฺจปริวาริโต
สมนฺตา อนุปริเยติ สาครนฺตํ มหึ อิมํ
เอวํ วิชิตสงฺคามํ สตฺถวาหํ อนุตฺตรํ
สาวกา ปยิรุปาสนฺติ เตวิชฺชา มจฺจุหายิโน
สพฺเพ ภควโต ปุตฺตา ปลาโป เอตฺถ น วิชฺชติ
ตณฺหาสลฺลสฺส หนฺตารํ วนฺเท อาทิจฺจพนฺธุนํ
ปโรสหสฺสํ ภิกฺขูนํ สุคตํ ปยิรุปาสติ
เทเสนฺตํ วิรชํ ธมฺมํ นิพฺพานํ อกุโตภยํ
สุณนฺติ ธมฺมํ วิปุลํ สมฺมาสมฺพุทฺธเทสิตํ
โสภติ วต สมฺพุทฺโธ ภิกฺขุสงฺฆปุรกฺขโต
นาคนาโมสิ ภควา อิสีนํ อิสิสตฺตโม
มหาเมโฆว หุตฺวาน สาวเก อภิวสฺสสิ



ทิวาวิหารา นิกฺขมฺม สตฺถุทสฺสนกมฺยตา
สาวโก เต มหาวีร ปาเท วนฺทติ วงฺคิโส
อุมฺมคฺคปถํ มารสฺส อภิภุยฺย จรติ ปภิชฺช ขิลานิ
ตํ ปสฺสถ พนฺธปมุญฺจกรํ อสิตํว ภาคโส ปวิภชฺช
โอฆสฺส หิ นิตฺถรณตฺถํ อเนกวิหิตํ มคฺคํ อกฺขาสิ
ตสฺมิญฺจ อมเต อกฺขาเต ธมฺมทสา ฐิตา อสํหิรา
ปชฺโชตกโร อติวิชฺฌ สพฺพฐิตีนํ อติกฺกมมทฺทส
ญตฺวา จ สจฺฉิกตฺวา จ อคฺคํ โส เทสยิ ทสทฺธานํ
เอวํ สุเทสิเต ธมฺเม โก ปมาโท วิชานตํ ธมฺมํ
ตสฺมา หิ ตสฺส ภควโต สาสเน อปฺปมตฺโต สทา นมสฺสมนุสิกฺเข
พุทฺธานุพุทฺโธ โย เถโร โกณฺฑญฺโญ ติพฺพนิกฺกโม
ลาภี สุขวิหารานํ วิเวกานํ อภิณฺหโส
ยํ สาวเกน ปตฺตพฺพํ สตฺถุสาสนการินา
สพฺพสฺส ตํ อนุปฺปตฺตํ อปฺปมตฺตสฺส สิกฺขโต
มหานุภาโว เตวิชฺโช เจโตปริยโกวิโท
โกณฺฑญฺโญ พุทฺธทายาโท ปาเท วนฺทติ สตฺถุโน
นคสฺส ปสฺเส อาสีนํ มุนึ ทุกฺขสฺส ปารคุํ
สาวกา ปยิรุปาสนฺติ เตวิชฺชา มจฺจุหายิโน
เจตสา อนุปริเยติ โมคฺคลฺลาโน มหิทฺธิโก



จิตฺตํ เนสํ สมเนฺวสํ วิปฺปมุตฺตํ นิรูปธึ
เอวํ สพฺพงฺคสมฺปนฺนํ มุนึ ทุกฺขสฺส ปารคุํ
อเนกาการสมฺปนฺนํ ปยิรุปาสนฺติ โคตมํ
จนฺโท ยถา วิคตวลาหเก นเภ
วิโรจติ วีตมโลว ภาณุมา
เอวํปิ องฺคีรส ตฺวํ มหามุนิ
อติโรจสี ยสสา สพฺพโลกํ
กาเวยฺยมตฺตา วิจริมฺห ปุพฺเพ คามา คามํ ปุรา ปุรํ
อถทฺทสามิ สมฺพุทฺธํ สพฺพธมฺมาน ปารคุํ
โส เม ธมฺมมเทเสสิ มุนิ ทุกฺขสฺส ปารคู
ธมฺมํ สุตฺวา ปสีทิมฺห สทฺธา โน อุปปชฺชถ
ตสฺสาหํ วจนํ สุตฺวา ขนฺเธ อายตนานิ จ
ธาตุโย จ วิทิตฺวาน ปพฺพชึ อนคาริยํ
พหูนํ วต อตฺถาย อุปฺปชฺชนฺติ ตถาคตา
อิตฺถีนํ ปุริสานญฺจ เย เต สาสนการกา
เตสํ โข วต อตฺถาย โพธิมชฺฌคมา มุนิ
ภิกฺขูนํ ภิกฺขุนีนญฺจ เย นิยามคตํทสา
สุเทสิตา จกฺขุมตา พุทฺเธนาทิจฺจพนฺธุนา
จตฺตาริ อริยสจฺจานิ อนุกมฺปาย ปาณินํ
ทุกฺขํ ทุกฺขสมุปฺปาทํ ทุกฺขสฺส จ อติกฺกมํ



อริยญฺจฏฺฐงฺคิกํ มคฺคํ ทุกฺขูปสมคามินํ
เอวเมเต ตถา วุตฺตา ทิฏฺฐา เม เต ยถาตถา
สทตฺโถ เม อนุปฺปตฺโต กตํ พุทฺธสฺส สาสนํ
สฺวาคตํ วต เม อาสิ มม พุทฺธสฺส สนฺติเก
สุวิภตฺเตสุ ธมฺเมสุ ยํ เสฏฺฐํ ตทุปาคมึ
อภิญฺญาปารมิปฺปตฺโต โสตธาตุวิโสธิโต
เตวิชฺโช อิทฺธิปตฺโตมฺหิ เจโตปริยโกวิโท
ปุจฺฉามิ สตฺถารมโนมปญฺญํ
ทิฏฺเฐว ธมฺเม โย วิจิกิจฺฉานํ เฉตฺตา
อคฺคาฬเว กาลมกาสิ ภิกฺขุ
ญาโต ยสสฺสี อภินิพฺพุตตฺโต
นิโคฺรธกปฺโป อิติ ตสฺส นามํ
ตยา กตํ ภควา พฺราหฺมณสฺส
โส ตํ นมสฺสํ อจริ มุตฺยเปกฺโข
อารทฺธวิริโย ทฬฺหธมฺมทสฺสี
ตํ สาวกํ สกฺก มยมฺปิ สพฺเพ
อญฺญาตุมิจฺฉาม สมนฺตจกฺขุ
สมวฏฺฐิตา โน สวนาย โสตา
ตุวํ โน สตฺถา ตฺวมนุตฺตโรสิ


ฉินฺเทว โน วิจิกิจฺฉํ พฺรูหิ เมตํ
ปรินิพฺพุตํ เวทย ภุริปญฺญ
มชฺเฌว โน ภาส สมนฺตจกฺขุ
สกฺโกว เทวาน สหสฺสเนตฺโต
เย เกจิ คนฺธา อิธ โมหมคฺคา
อญฺญาณปกฺขา วิจิกิจฺฉฏฺฐานา
ตถาคตํ ปตฺวา น เต ภวนฺติ
จกฺขุํ หิ เอตํ ปรมํ นรานํ
โน เจ หิ ชาตุ ปุริโส กิเลเส
วาโต ยถา อพฺภฆนํ วิหาเน
ตโมวสฺส นิวุโต สพฺพโลโก
โชติมนฺโตปิ น ปภาเสยฺยุํ
ธีรา จ ปชฺโชตกรา ภวนฺติ
ตนฺตํ อหํ ธีร ตเถว มญฺเญ
วิปสฺสินํ ชานมุปาคมิมฺห
ปริสาสุ โน อาวิกโรหิ กปฺปํ
ขิปฺปํ คิรํ เอรย วคฺคุ วคฺคุํ
หํโสว ปคฺคยฺห สณิกํ นิกูชํ
พินฺทุสฺสเรน สุวิกปฺปิเตน
สพฺเพว เต อุชฺชุคตา สุโณม



ปหีนชาติมรณํ อเสสํ
นิคฺคยฺห โธนํ วเทสฺสามิ ธมฺมํ
น กามกาโร หิ ปุถุชฺชนานํ
สงฺเขยฺยกาโรว ตถาคตานํ
สมฺปนฺนเวยฺยากรณํ ตเวทํ
สมุชฺชุปญฺญสฺส สมุคฺคหีตํ
อยมญฺชลิ ปจฺฉิโม สุปฺปณามิโต
มา โมหยิ ชานมโนมปญฺญ
ปโรวรํ อริยธมฺมํ วิทิตฺวา
มา โมหยิ ชานมโนมวิริย
วารึ ยถา ฆมฺมนิ ฆมฺมตตฺโต
วาจาภิกงฺขามิ สุตํ ปวสฺส
ยทตฺถิกํ พฺรหฺมจริยํ อจาริ
กปฺปายโน กจฺจิสฺส ตํ อโมฆํ
นิพฺพายิ โส อาทุ สอุปาทิเสโส
ยถา วิมุตฺโต อหุ ตํ สุโณม
อจฺเฉจฺฉิ ตณฺหํ อิธ นามรูเป ติ ภควา
ตณฺหาย โสตํ ทีฆรตฺตานุสยิตํ
อตาริ ชาติมรณํ อเสสํ



อิจฺจาพฺรวี ภควา ปญฺจเสฏฺโฐ
เอส สุตฺวา ปสีทามิ วโจ เต อิสิสตฺตม
อโมฆํ กิร เม ปุฏฺฐํ น มํ วญฺเจสิ พฺราหฺมโณ
ยถาวาที ตถาการี อหุ พุทฺธสฺส สาวโก
ปจฺฉินฺท มจฺจุโน ชาลํ ตตํ มายาวิโน ทฬฺหํ
อทฺทส ภควา อาทึ อุปาทานสฺส กปฺปิโย
อจฺจคา วต กปฺปายโน มจฺจุเธยฺยํ สุทุตฺตรํ
ตํ เทวเทวํ วนฺทามิ ปุตฺตนฺเต ทฺวิปทุตฺตม
อนุชาตํ มหาวีรํ นาคํ นาคสฺส โอสรนฺติ
อิตฺถํ สุทํ อายสฺมา วงฺคีโส เถโร คาถาโย อภาสิตฺถาติ
มหานิปาโต นิฏฺฐิโต
สตฺตติมฺหิ นิปาตมฺหิ วงฺคีโส ปฏิภาณวา
เอโกว เถโร นตฺถญฺโญ คาถาโย เอกสตฺตติ
สหสฺสํ โหนฺติ ตา คาถา ตีณิ สฏฺฐิสตานิ จ
เถรา จ เทฺว สตา สฏฺฐิ จตฺตาโร จ ปกาสิตา
สีหนาทํ นทิตฺวาน พุทฺธปุตฺตา อนาสวา
เขมนฺตํ ปาปุณิตฺวาน อคฺคิกฺขนฺธาว นิพฺพุตาติ
เถรคาถา นิฏฺฐิตา





สุตฺตนฺตปิฏเก ขุทฺทกนิกายสฺส เถรีคาถา

นโม ตสฺส ภควโต อรหโต สมฺมาสมฺพุทฺธสฺส
เถรีคาถาย เอกนิปาโต
สุขํ สุปาหิ เถริเก กตฺวา โจเฬน ปารุตา
อุปสนฺโต หิ เต ราโค สุกฺขฑากํว กุมฺภิยํ
อิตฺถํ สุทํ อญฺญตรา เถรี อปญฺญาตา ภิกฺขุนี คาถํ อภาสิตฺถาติ
มุตฺเต มุญฺจสฺสุ โยเคหิ จนฺโท ราหุคฺคโห อิว
วิปฺปมุตฺเตน จิตฺเตน อนณา ภุญฺชาหิ ปิณฺฑกํ
อิตฺถํ สุทํ ภควา มุตฺตํ สิกฺขมานํ อิมาย คาถาย อภิณฺหํ
โอวทติ
ปุณฺเณ ปูรสฺสุ ธมฺเมหิ จนฺโท ปณฺณรเสริว
ปริปุณฺณาย ปญฺญาย ตโมกฺขนฺธํ ปทาลย
ปุณฺณา
ติสฺเส สิกฺขสฺสุ สิกฺขาย มา ตํ โยคา อุปจฺจคุํ
สพฺพโยควิสํยุตฺตา จร โลเก อนาสวา
ติสฺสา





ติสฺเส ยุญฺชสฺสุ ธมฺเมหิ ขโณ ตํ มา อุปจฺจคา
ขณาตีตา หิ โสจนฺติ นิรยมฺหิ สมปฺปิตา
อญฺญตรา ติสฺสา
ธีเร นิโรธํ ผุเสหิ สญฺญาวูปสมํ สุขํ
อาราธเยหิ นิพฺพานํ โยคกฺเขมํ อนุตฺตรํ
ธีรา
ธีรา ธีเรหิ ธมฺเมหิ ภิกฺขุนี ภาวิตินฺทฺริยา
ธาเรหิ อนฺติมํ เทหํ เชตฺวา มารํ สวาหนํ
อญฺญตรา ธีรา
สทฺธาย ปพฺพชิตฺวาน มิตฺเต มิตฺตรตา ภว
ภาเวหิ กุสเล ธมฺเม โยคกฺเขมสฺส ปตฺติยา
มิตฺตา
สทฺธาย ปพฺพชิตฺวาน ภเทฺร ภทฺรรตา ภว
ภาเวหิ กุสเล ธมฺเม โยคกฺเขมํ อนุตฺตรํ
ภทฺรา
อุปสเม ตเร โอฆํ มจฺจุเธยฺยํ สุทุตฺตรํ
ธาเรหิ อนฺติมํ เทหํ เชตฺวา มารํ สวาหนํ
อุปสมา
สุมุตฺตา สาธุมุตฺตมฺหิ ตีหิ ขุชฺเชหิ มุตฺติยา
อุทุกฺขเลน มุสเลน ปตินา ขุชฺชเกน จ



มุตฺตมฺหิ ชาติมรณา ภวเนตฺติ สมูหตา
มุตฺตา
ฉนฺทชาตา อวสายี มนสา จ ผุฏฺฐา สิยา
กาเมสุ อปฺปฏิพทฺธจิตฺตา อุทฺธํโสตาติ วุจฺจติ
ธมฺมทินฺนา
กโรถ พุทฺธสาสนํ ยํ กตฺวา นานุตปฺปติ
ขิปฺปํ ปาทานิ โธวิตฺวา เอกมนฺเต นิสีทถ
วิสาขา
ธาตุโย ทุกฺขโต ทิสฺวา มา ชาติ ปุนราคมิ
ภเว ฉนฺทํ วิราเชตฺวา อุปสนฺตา จริสฺสสิ
สุมนา
กาเยน สํวุตา อาสึ วาจาย อุท เจตสา
สมูลํ ตณฺหํ อพฺพุยฺห สีติภูตมฺหิ นิพฺพุตา
อุตฺตรา
สุขํ ตฺวํ วุฑฺฒิเก เสหิ กตฺวา โจเฬน ปารุตา
อุปสนฺโต หิ เต ราโค สีติภูตาสิ นิพฺพุตา
สุมนา วุฑฺฒปพฺพชิตา
ปิณฺฑปาตํ จริตฺวาน ทณฺฑมาทาย ทุพฺพลา
เวธมาเนหิ คตฺเตหิ ตตฺเถว นิปตึ ฉมา



ทิสฺวา อาทีนวํ กาเย อถ จิตฺตํ วิมุจฺจิ เม
ธมฺมา
หิตฺวา ฆเร ปพฺพชิตฺวา หิตฺวา ปุตฺตํ ปสุํ ปิยํ
หิตฺวา ราคญฺจ โทสญฺจ อวิชฺชญฺจ วิราชิย
สมูลํ ตณฺหํ อพฺพุยฺห อุปสนฺตมฺหิ นิพฺพุตา
สงฺฆา
เอกิกา เถริโย สมตฺตา

เถรีคาถาย ทุกนิปาโต
อาตุรํ อสุจึ ปูตึ ปสฺส นนฺเท สมุสฺสยํ
อสุภาย จิตฺตํ ภาเวหิ เอกคฺคํ สุสมาหิตํ
อนิมิตฺตญฺจ ภาเวหิ มานานุสยมุชฺชห
ตโต มานาภิสมยา อุปสนฺตา จริสฺสสิ
อิตฺถํ สุทํ ภควา นนฺทํ สิกฺขมานํ อิมาหิ คาถาหิ อภิณฺหํ
โอวทติ
เย อิเม สตฺต โพชฺฌงฺคา มคฺคา นิพฺพานปตฺติยา
ภาวิตา เต มยา สพฺเพ ยถา พุทฺเธน เทสิตา
ทิฏฺโฐ หิ เม โส ภควา อนฺติโมยํ สมุสฺสโย
วิกฺขีโณ ชาติสํสาโร นตฺถิทานิ ปุนพฺภโว
ชนฺตา



สุมุตฺติเก สุมุตฺติกา สาธุมุตฺติกมฺหิ มุสลสฺส
อหิริโก เม ฉตฺตกํ วาปิ อุกฺขลิกา เม ทลิทฺทภาวาติ
ราคญฺจ อหํ โทสญฺจ วิจฺฉินฺทนฺตี วิหรามิ
สา รุกฺขมูลมุปคมฺม อโห สุขนฺติ สุขโต ฌายามิ
อญฺญตรา เถรีภิกฺขุนี อปญฺญาตา
ยาว กาสิชนปโท สุงฺโก เม ตตฺตโก อหุ
ตํ กตฺวา นิคโม อคฺฆํ อคฺเฆนคฺฆํ ฐเปสิ มํ
อถ นิพฺพินฺทหํ รูเป นิพฺพินฺทญฺจ วิรชฺชหํ
มา ปุน ชาติสํสารํ สนฺธาเวยฺยํ ปุนปฺปุนํ
ติสฺโส วิชฺชา สจฺฉิกตา กตํ พุทฺธสฺส สาสนํ
อฑฺฒกาสี
กิญฺจาปิ โขมฺหิ กิสิกา คิลานา พาฬฺหทุพฺพลา
ทณฺฑโมลุพฺภ คจฺฉามิ ปพฺพตํ อภิรูหิย
สงฺฆาฏึ นิกฺขิปิตฺวาน ปตฺตกญฺจ นิกุชฺชิย
เสเล ขมฺเภสึ อตฺตานํ ตโมกฺขนฺธํ ปทาลิย
จิตฺตา
กิญฺจาปิ โขมฺหิ ทุกฺขิตา ทุพฺพลา คตโยพฺพนา
ทณฺฑโมลุพฺภ คจฺฉามิ ปพฺพตํ อภิรูหิย
นิกฺขิปิตฺวาน สงฺฆาฏึ ปตฺตกญฺจ นิกุชฺชิย
นิสินฺนา จมฺหิ เสลมฺหิ อถ จิตฺตํ วิมุจฺจิ เม



ติสฺโส วิชฺชา อนุปฺปตฺตา กตํ พุทฺธสฺส สาสนํ
เมตฺติกา
จาตุทฺทสี ปญฺจทสี ยา จ ปกฺขสฺส อฏฺฐมี
ปาฏิหาริกปกฺขญฺจ อฏฺฐงฺคสุสมาคตํ
อุโปสถํ อุปคจฺฉึ เทวกายาภินนฺทินี
สาชฺช เอเกน ภตฺเตน มุณฺฑา สงฺฆาฏิปารุตา
เทวกายํ น ปตฺเถหํ วิเนยฺย หทเย ทรํ
มิตฺตา
อุทฺธํ ปาทตลา อมฺม อโธ เจ เกสมตฺถกา
ปจฺจเวกฺขสฺสุมํ กายํ อสุจึ ปูติคนฺธิกํ
เอวํ วิหรมานาย สพฺโพ ราโค สมูหโต
ปริฬาโห สมุจฺฉินฺโน สีติภูตมฺหิ นิพฺพุตา
อภยมาตา
อภเย ภิทุโร กาโย ยตฺถ สตฺตา ปุถุชฺชนา
นิกฺขิปิสฺสามิมํ เทหํ สมฺปชานา ปฏีสตา
พหูหิ ทุกฺขธมฺเมหิ อปฺปมาทรตาย เม
ตณฺหกฺขโย อนุปฺปตฺโต กตํ พุทฺธสฺส สาสนํ
อภยตฺเถรี



จตุกฺขตฺตุํ ปญฺจกฺขตฺตุํ วิหารา อุปนิกฺขมึ
อลทฺธา เจตโส สนฺตึ จิตฺเต อวสวตฺตินี
ตสฺสา เม อฏฺฐมี รตฺติ ยโต ตณฺหา สมูหตา
พหูหิ ทุกฺขธมฺเมหิ อปฺปมาทรตาย เม
ตณฺหกฺขโย อนุปฺปตฺโต กตํ พุทฺธสฺส สาสนํ
สามา
ทุกนิปาโต สมตฺโต

เถรีคาถาย ติกนิปาโต
ปณฺณวีสติ วสฺสานิ ยโต ปพฺพชิตาย เม
นาภิชานามิ จิตฺตสฺส สมํ ลทฺธํ กุทาจนํ
อลทฺธา เจตโส สนฺตึ จิตฺเต อวสวตฺตินี
ตโต สํเวคมาปาทึ สริตฺวา ชินสาสนํ
พหูหิ ทุกฺขธมฺเมหิ อปฺปมาทรตาย เม
ตณฺหกฺขโย อนุปฺปตฺโต กตํ พุทฺธสฺส สาสนํ
อชฺช เม สตฺตมี รตฺติ ยโต ตณฺหา วิโสสิตา
อญฺญตรา สามา


จตุกฺขตฺตุํ ปญฺจกฺขตฺตุํ วิหารา อุปนิกฺขมึ
อลทฺธา เจตโส สนฺตึ จิตฺเต อวสวตฺตินี
สา ภิกฺขุนึ อุปาคจฺฉึ ยา เม สทฺธายิกา อหุ
สา เม ธมฺมมเทเสสิ ขนฺธายตนธาตุโย
ตสฺสา ธมฺมํ สุณิตฺวาน ยถา มํ อนุสาสิ สา
สตฺตาหํ เอกปลฺลงฺเก นิสีทึ ปีติสุขมปฺปีตา
อฏฺฐมิยา ปาเท ปสาเรสึ ตโมกฺขนฺธํ ปทาลิย
อุตฺตมา
เย อิเม สตฺต โพชฺฌงฺคา มคฺคา นิพฺพานปตฺติยา
ภาวิตา เต มยา สพฺเพ ยถา พุทฺเธน เทสิตา
สุญฺญตสฺสานิมิตฺตสฺส ลาภินีหํ ยทิจฺฉิตํ
โอรสา ธีตา พุทฺธสฺส นิพฺพานาภิรตา สทา
สพฺเพ กามา สมุจฺฉินฺนา เย ทิพฺพา เย จ มานุสา
วิกฺขีโณ ชาติสํสาโร นตฺถิทานิ ปุนพฺภโว
อญฺญตรา อุตฺตมา
ทิวาวิหารา นิกฺขมฺม คิชฺฌกูฏมฺหิ ปพฺพเต
นาคํ โอคาหมุตฺติณฺณํ นทีตีรมฺหิ อทฺทสํ
ปุริโส องฺกุสมาทาย เทหิ ปาทนฺติ ยาจติ
นาโค ปสารยิ ปาทํ ปุริโส นาคมารุหิ




ทิสฺวา อทนฺตํ ทมิตํ มนุสฺสานํ วสํ คตํ
ตโต จิตฺตํ สมาเธมิ ขลุ ตาย วนํ คตา
ทนฺติกา
อมฺม ชีวาติ วนมฺหิ กนฺทสิ อตฺตานํ อธิคจฺฉ อุพฺพิริ
จูฬาสีติสหสฺสานิ สพฺพา ชีวสนามิกา
เอตมฺหาฬาหเน ทฑฺฒา ตาสํ กมนุโสจสิ
อพฺพุหิ วต เม สลฺลํ ทุทฺทสํ หทยนิสฺสิตํ
ยํ เม โสกปเรตาย ธีตุ โสกํ พฺยปานุทิ
สาชฺช อพฺพูฬฺหสลฺลาหํ นิจฺฉาตา ปรินิพฺพุตา
พุทฺธํ ธมฺมญฺจ สงฺฆญฺจ อุเปมิ สรณํ มุนึ
อุพฺพิริ
กึเม กตา ราชคเห มนุสฺสา มธธ ปีตา ว อจฺฉเร
เย สุกฺกํ น อุปาสนฺติ เทเสนฺตึ พุทฺธสาสนํ
ตญฺจ อปฺปฏิวานียํ อเสจนกโมชวํ
ปิวนฺติ มญฺเญ สปฺปญฺญา วลาหกมิวทฺธคู
สุกฺกา สุกฺเกหิ ธมฺเมหิ วีตราคา สมาหิตา
ธาเรหิ อนฺติมํ เทหํ เชตฺวา มารํ สวาหนํ
สุกฺกา
นตฺถิ นิสฺสรณํ โลเก กึ วิเวเกน กาหสิ



ภุญฺชาหิ กามรติโย มาหุ ปจฺฉานุตาปินี
สตฺติสูลูปมา กามา ขนฺธาสํ อธิกุฏฺฏนา
ยํ ตฺวํ กามรตึ พฺรูสิ อรติ ทานิ สา มมํ
สพฺพตฺถ วิหตา นนฺทิ ตโมกฺขนฺโธ ปทาลิโต
เอวํ ชานาหิ ปาปิม นิหโต ตฺวมสิ อนฺตก
เสลา
ยนฺตํ อิสีหิ ปตฺตพฺพํ ฐานํ ทุรภิสมฺภวํ
น ตํ ทฺวงฺคุลิปญฺญาย สกฺกา ปปฺโปตุมิตฺถิยา
อิตฺถิภาโว โน กึ กยิรา จิตฺตมฺหิ สุสมาหิเต
ญาณมฺหิ วตฺตมานมฺหิ สมฺมา ธมฺมํ วิปสฺสโต
สพฺพตฺถ วิหตา นนฺทิ ตโมกฺขนฺโธ ปทาลิโต
เอวํ ชานาหิ ปาปิม นิหโต ตฺวมสิ อนฺตก
โสมา
ติกนิปาโต นิฏฺฐิโต

เถรีคาถาย จตุกฺกนิปาโต
ปุตฺโต พุทฺธสฺส ทายาโท กสฺสโป สุสมาหิโต
ปุพฺเพนิวาสํ โสเวทิ สคฺคาปายญฺจ ปสฺสติ



อโถ ชาติกฺขยํ ปตฺโต อภิญฺญาโวสิโต มุนิ
เอตาหิ ตีหิ วิชฺชาหิ เตวิชฺโช โหติ พฺราหฺมโณ
ตเถว ภทฺทกาปิลานี เตวิชฺชา มจฺจุหายินี
ธาเรติ อนฺติมํ เทหํ เชตฺวา มารํ สวาหนํ
ทิสฺวา อาทีนวํ โลเก อุโภ ปพฺพชิตา มยํ
ตฺยมฺห ขีณาสวา ทนฺตา สีติภูตมฺห นิพฺพุตาติ
ภทฺทกาปิลานี
จตุกฺกนิปาโต นิฏฺฐิโต

เถรีคาถาย ปญฺจกนิปาโต
ปณฺณวีสติ วสฺสานิ ยโต ปพฺพชิตา อหํ
อจฺฉราสงฺฆาตมตฺตมฺปิ จิตฺตสฺสุปสมชฺฌคํ
อลทฺธา เจตโส สนฺตึ กามราเคนวสฺสุตา
พาหา ปคฺคยฺห กนฺทนฺตี วิหารํ ปาวิสึ อหํ
สา ภิกฺขุนึ อุปาคจฺฉึ ยา เม สทฺธายิกา อหุ
สา เม ธมฺมมเทเสสิ ขนฺธายตนธาตุโย
ตสฺสา ธมฺมํ สุณิตฺวาน เอกมนฺเต อุปาวิสึ
ปุพฺเพนิวาสํ ชานามิ ทิพฺพจกฺขุํ วิโสธิตํ



เจโต ปริจฺจญาณญฺจ โสตธาตุ วิโสธิตา
อิทฺธิปิ เม สจฺฉิกตา ปตฺโต เม อาสวกฺขโย
ฉ เมภิญฺญา สจฺฉิกตา กตํ พุทฺธสฺส สาสนํ
อญฺญตรา ภิกฺขุนี อปญฺญาตา
มตฺตา วณฺเณน รูเปน โสภคฺเคน ยเสน จ
โยพฺพเนน จุปตฺถทฺธา อญฺญา สมติมญฺญิหํ
วิภูเสตฺวา อิมํ กายํ สุจิตฺตํ พาลลาปนํ
อฏฺฐาสึ เวสิทฺวารมฺหิ ลุทฺโท ปาสมิโวฏฺฏิยา
ปิลนฺธนํ วิทสฺเสนฺตี คุยฺหํ ปกาสิตํ พหุํ
อกาสึ วิวิธํ มายํ อุชฺชคฺฆนฺตี พหุํ ชนํ
สาชฺช ปิณฺฑํ จริตฺวาน มุณฺฑา สงฺฆาฏิปารุตา
นิสินฺนา รุกฺขมูลมฺหิ อวิตกฺกสฺส ลาภินี
สพฺเพ โยคา สมุจฺฉินฺนา เย ทิพฺพา เย จ มานุสา
เขเปตฺวา อาสเว สพฺเพ สีติภูตมฺหิ นิพฺพุตา
วิมลา ปุราณคณิกา
อโยนิโสมนสิการา กามราเคน อทฺธิตา
อโหสึ อุทฺธฏา ปุพฺเพ จิตฺเต อวสวตฺตินี
ปริยุฏฺฐิตา กิเลเสหิ สุขสญฺญานุวตฺตินี
สมํ จิตฺตสฺส นาลภึ ราคจิตฺตวสานุคา




กิสา ปณฺฑุ วิวณฺณา จ สตฺต วสฺสานิ จาริหํ
นาหํ ทิวา วา รตฺตึ วา สุขํ วินฺทึ สุทุกฺขิตา
ตโต รชฺชุํ คเหตฺวาน ปาวิสึ วนมนฺตรํ
วรมฺเม อิธ อุพฺพนฺธํ ยญฺจ หีนํ ปุนาจเร
ทฬฺหปาสํ กริตฺวาน รุกฺขสาขาย พนฺธิย
ปกฺขิปึ ปาสํ คีวายํ อถ จิตฺตํ วิมุจฺจิ เม
สีหา
อาตุรํ อสุจึ ปูตึ ปสฺส นนฺเท สมุสฺสยํ
อสุภาย จิตฺตํ ภาเวหิ เอกคฺคํ สุสมาหิตํ
ยถา อิทํ ตถา เอตํ ยถา เอตํ ตถา อิทํ
ทุคฺคนฺธํ ปูติกํ วาติ พาลานํ อภินนฺทิตํ
เอวเมตํ อเวกฺขนฺตี รตฺตินฺทิวมตนฺทิตา
ตโต สกาย ปญฺญาย อภินิพฺพิชฺช ทกฺขิสํ
ตสฺสา เม อปฺปมตฺตาย วิจินนฺติยา โยนิโส
ยถาภูตํ อยํ กาโย ทิฏฺโฐ สนฺตรพาหิโร
อถ นิพฺพินฺทหํ กาเย อชฺฌตฺตญฺจ วิรชฺชหํ
อปฺปมตฺตา วิสํยุตฺตา อุปสนฺตมฺหิ นิพฺพุตา
นนฺทา
อคฺคึ จนฺทญฺจ สุริยญฺจ เทวตา จ นมสฺสิหํ
นทีติตฺถานิ คนฺตฺวาน อุทกํ โอรุหามิหํ



พหูวตสมาทานา อฑฺฒํ สีสสฺส โอลิขึ
ฉมาย เสยฺยํ กปฺเปมิ รตฺติภตฺตํ น ภุญฺชิหํ
วิภูสมณฺฑนรตา นฺหาปนจฺฉาทเนหิ จ
อุปกาสึ อิมํ กายํ กามราเคน อทฺธิตา
ตโต สทฺธํ ลภิตฺวาน ปพฺพชึ อนคาริยํ
ทิสฺวา กายํ ยถาภูตํ กามราโค สมูหโต
สพฺเพ ภวา สมุจฺฉินฺนา อิจฺฉา จ ปตฺถนา ปิ จ
สพฺพโยควิสํยุตฺตา สนฺตึ ปาปุณึ เจตโส
นนฺทุตฺตรา เถรี
สทฺธาย ปพฺพชิตฺวาน อคารสฺมา อนคาริยํ
วิจริหํ เตน เตน ลาภสกฺการอุสฺสุกา
ริญฺจิตฺวา ปรมํ อตฺถํ หีนมตฺถํ อเสวิหํ
กิเลสานํ วสํ คนฺตฺวา สามญฺญตฺถํ นิรชฺชิหํ
ตสฺสา เม อหุ สํเวโค นิสินฺนาย วิหารเก
อุมฺมคฺคปฏิปนฺนมฺหิ ตณฺหาย วสมาคตา
อปฺปกํ ชีวิตํ มยฺหํ ชรา พฺยาธิ จ มทฺทติ
ปุรายํ ภิชฺชติ กาโย น เม กาโล ปมชฺชิตุํ
ยถาภูตมเวกฺขนฺตี ขนฺธานํ อุทยพฺพยํ
วิมุตฺตจิตฺตา อุฏฺฐาสึ กตํ พุทฺธสฺส สาสนํ
มิตฺตกาลี



อคารสฺมึ วสนฺตีหํ ธมฺมํ สุตฺวาน ภิกฺขุโน
อทฺทสํ วิรชํ ธมฺมํ นิพฺพานํ ปทมจฺจุตํ
สาหํ ปุตฺตํ ธีตรญฺจ ธนธญฺญญฺจ ฉฑฺฑิย
เกเส เฉทาปยิตฺวาน ปพฺพชึ อนคาริยํ
สิกฺขมานา อหํ สนฺตี ภาเวนฺตี มคฺคมญฺชสํ
ปหาสึ ราคโทสญฺจ ตเทกฏฺเฐ จ อาสเว
ภิกฺขุนี อุปสมฺปชฺช ปุพฺพชาติมนุสฺสรึ
ทิพฺพจกฺขุํ วิโสธิตํ วิมลํ สาธุภาวิตํ
สงฺขาเร ปรโต ทิสฺวา เหตุชาเต ปโลกิเน
ปหาสึ อาสเว สพฺเพ สีติภูตมฺหิ นิพฺพุตา
สกุลา
ทส ปุตฺเต วิชายิตฺวา อสฺมึ รูปสมุสฺสเย
ตโตหํ ทุพฺพลา ชิณฺณา ภิกฺขุนึ อุปสงฺกมึ
สา เม ธมฺมมเทเสสิ ขนฺธายตนธาตุโย
ตสฺสา ธมฺมํ สุณิตฺวาน เกเส เฉตฺวาน ปพฺพชึ
ตสฺสา เม สิกฺขมานาย ทิพฺพจกฺขุํ วิโสธิตํ
ปุพฺเพนิวาสํ ชานามิ ยตฺถ เม วุสิตํ ปุเร
อนิมิตฺตญฺจ ภาเวมิ เอกคฺคา สุสมาหิตา
อนนฺตราวิโมกฺขาสึ อนุปาทาย นิพฺพุตา
ปญฺจกฺขนฺธา ปริญฺญาตา ติฏฺฐนฺติ ฉินฺนมูลกา


ธิ ตวตฺถุ ชเร ชมฺเม นตฺถิทานิ ปุนพฺภโว
โสณา
ลูนเกสี ปงฺกธรี เอกสาฏี ปุเร จรึ
อวชฺเช วชฺชมตินี วชฺเช จาวชฺชทสฺสินี
ทิวาวิหารา นิกฺขมฺม คิชฺฌกูฏมฺหิ ปพฺพเต
อทฺทสํ วิรชํ พุทฺธํ ภิกฺขุสงฺฆปุรกฺขตํ
นิหจฺจ ชานน วนฺทิตฺวา สมฺมุขา อญฺชลี อหํ
เอหิ ภทฺเทติ อวจ สา เม อาสูปสมฺปทา
จิณฺณา องฺคา จ มคธา วชฺชี กาสี จ โกสลา
อนณา ปณฺณาสวสฺสานิ รฏฺฐปิณฺฑํ อภุญฺชิหํ
ปุญฺญํ จ ปสวิ พหุํ สปฺปญฺโญยํ อุปาสโก
โย ภทฺทาย จีวรมทาสิ มุตฺตาย สพฺพคนฺเถหิ
ภทฺทา กุณฺฑลา
นงฺคเลหิ กสํ เขตฺตํ พีชานิ ปวปํ ฉมา
ปุตฺตทารานิ โปเสนฺตา ธนํ วินฺทนฺติ มาณวา
กิมหํ สีลสมฺปนฺนา สตฺถุ สาสนการิกา
นิพฺพานํ นาธิคจฺฉามิ อกุสีตา อนุทฺธตา
ปาเท ปกฺขาลยิตฺวาน อุทเกสุ กโรมหํ




ปาโททกญฺจ ทิสฺวาน ถลโต นินฺนมาคตํ
ตโต จิตฺตํ สมาเธสึ อสฺโส ภโทฺรว ชานิโย
ตโต ทีปํ คเหตฺวาน วิหารํ ปาวิสึ อหํ
เสยฺยํ โอโลกยิตฺวาน มญฺจกมฺหิ อุปาวิสึ
ตโต สูจึ คเหตฺวาน วฏฺฏึ โอกสฺสยามหํ
ปชฺโชตสฺเสว นิพฺพานํ วิโมกฺโข อหุ เจตโส
ปฏาจารา
มุสลานิ คเหตฺวาน ธญฺญํ โกฏฺเฏนฺติ มาณวา
ปุตฺตทารานิ โปเสนฺตา ธนํ วินฺทนฺติ มาณวา
กโรถ พุทฺธสาสนํ ยํ กตฺวา นานุตปฺปติ
ขิปฺปํ ปาทานิ โธวิตฺวา เอกมนฺเต นิสีทถ
เจโตสมถมนุยุตฺตา กโรถ พุทฺธสาสนํ
ตสฺสา ตา วจนํ สุตฺวา ปฏาจาราย สาสนํ
ปาเท ปกฺขาลยิตฺวาน เอกมนฺตํ อุปาวิสุํ
เจโตสมถมนุยุตฺตา อกํสุ พุทฺธสาสนํ
รตฺติยา ปุริเม ยาเม ปุพฺพชาติมนุสฺสรุํ
รตฺติยา มชฺฌิเม ยาเม ทิพฺพจกฺขุํ วิโสธยุํ
รตฺติยา ปจฺฉิเม ยาเม ตโมกฺขนฺธํ ปทาลยุํ
อุฏฺฐาย ปาเท วนฺทึสุ กตา เต อนุสาสนี



อินฺทํว เทวา ติทสา สงฺคาเม อปราชิตํ
ปุรกฺขิตฺวา วิหริสฺสาม เตวิชฺชมฺหา อนาสวา
อิตฺถํ สุทํ ตึสมตฺตา เถรี ภิกฺขุนิโย ปฏาจาราย
สนฺติเก อญฺญํ พฺยากรึสุ
ทุคฺคตาหํ ปุเร อาสึ วิธวา จ อปุตฺติกา
วินา มิตฺเตหิ ญาตีหิ ภตฺตโจลสฺส นาธิคํ
ปตฺตํ ทณฺฑํ จ คณฺหิตฺวา ภิกฺขมานา กุลา กุลํ
สีตุเณฺหน จ ฑยฺหนฺตี สตฺต วสฺสานิ จาริหํ
ภิกฺขุนึ ปุน ทิสฺวาน อนฺนปานสฺส ลาภินึ
อุปสงฺกมฺม อโวจํ ปพฺพชึ อนคาริยํ
สา จ มํ อนุกมฺปาย ปพฺพาเชสิ ปฏาจารา
ตโต มํ โอวทิตฺวาน ปรมตฺเถ นิโยชยิ
ตสฺสาหํ วจนํ สุตฺวา อกาสึ อนุสาสนึ
อโมโฆ อยฺยาย โอวาโท เตวิชฺชมฺหิ อนาสวา
จนฺทา
ปญฺจกนิปาโต สมตฺโต

เถรีคาถาย ฉกฺกนิปาโต
ยสฺส มคฺคํ น ชานาสิ อาคตสฺส คตสฺส วา



ตํ กุโต อาคตํ ปุตฺตํ มม ปุตฺโตติ โรทสิ
มคฺคญฺจ โขสฺส ชานาสิ อาคตสฺส คตสฺส วา
น นํ สมนุโสเจสิ เอวํ ธมฺมา หิ ปาณิโน
อยาจิโต ตโตคจฺฉิ อนนุญฺญาโต อิโต คโต
กุโตปิ นูน อาคนฺตฺวา วสิตฺวา กติปาหกํ
อิโตปิ อญฺเญนาคโต ตโต อญฺเญน คจฺฉติ
เปโต มนุสฺสรูเปน สํสรนฺโต คมิสฺสติ
ยถาคโต ตถา คโต กา ตตฺถ ปริเทวนา
อพฺพุยฺหิ วต เม สลฺลํ ทุทฺทสํ หทยนิสฺสิตํ
ยา เม โสกปเรตาย ปุตฺตโสกํ พฺยปานุทิ
สาชฺช อพฺพูฬฺหสลฺลาหํ นิจฺฉาตา ปรินิพฺพุตา
พุทฺธํ ธมฺมญฺจ สงฺฆญฺจ อุเปมิ สรณํ มุนึ
ปญฺจสตา ปฏาจารา
ปุตฺตโสเกนหํ อฏฺฏา ขิตฺตจิตฺตา วิสญฺญินี
นคฺคา ปกิณฺณเกสี จ โรทํ เตน วิจาริหํ
วีถิสงฺการกูเฏสุ สุสาเน รถิยาสุ จ
อจรึ ตีณิ วสฺสานิ ขุปฺปิปาสาสมปฺปิตา
อถทฺทสามิ สุคตํ นครํ มิถิลํ คตํ
อทนฺตานํ ทเมตารํ สมฺพุทฺธํ อกุโตภยํ



สํ จิตฺตํ ปฏิลทฺธาน วนฺทิตฺวาน อุปาวิสึ
โส เม ธมฺมมเทเสสิ อนุกมฺปาย โคตโม
ตสฺส ธมฺมํ สุณิตฺวาน ปพฺพชึ อนคาริยํ
ยุญฺชนฺตี สตฺถุ วจเน สจฺฉากาสึ ปทํ สิวํ
สพฺเพ โสกา สมุจฺฉินฺนา ปหีนา เอตทนฺติกา
ปริญฺญาตา หิ เม วตฺถู ยโต โสกาน สมฺภโว
วาสิฏฺฐี
ทหรา ตุวํ รูปวตี อหํปิ ทหโร ยุวา
ปญฺจงฺคิเกน ตุริเยน เอหิ เขเม รมามเส
อิมินา ปูติกาเยน อาตุเรน ปภงฺคุนา
อฏฺฏิยามิ หรายามิ กามตณฺหา สมูหตา
สตฺติสูลูปมา กามา ขนฺธาสํ อธิกุฏฺฏนา
ยํ ตฺวํ กามรตึ พฺรูสิ อรติ ทานิ สา มมํ
สพฺพตฺถ วิหตา นนฺทิ ตโมกฺขนฺโธ ปทาลิโต
เอวํ ชานาหิ ปาปิม นิหโต ตฺวมสิ อนฺตก
นกฺขตฺตานิ นมสฺสนฺตา อคฺคึ ปริจรํ วเน
ยถาภุจฺจมชานนฺตา พาลา สุทฺธึ อมญฺญถ
อหญฺจ โข นมสฺสนฺตี สมฺพุทฺธํ ปุริสุตฺตมํ
ปริมุตฺตา สพฺพทุกฺเขหิ สตฺถุสาสนการิกา
เขมา



อลงฺกตา สุวสนา มาลินี จนฺทโนกฺขิตา
สพฺพาภรณสญฺฉนฺนา ทาสีคณปุรกฺขตา
อนฺนํ ปานํ จ อาทาย ขชฺชํ โภชฺชํ อนปฺปกํ
เคหโต นิกฺขมิตฺวาน อุยฺยานมภิหารยึ
ตตฺถ รมิตฺวา กีฬิตฺวา อาคจฺฉนฺตี สกํ ฆรํ
วิหารํ ทกฺขึ ปาวิสึ สาเกเต อญฺชนํ วนํ
ทิสฺวาน โลกปชฺโชตํ วนฺทิตฺวาน อุปาวิสึ
โส เม ธมฺมมเทเสสิ อนุกมฺปาย จกฺขุมา
สุตฺวา จ โข มเหสิสฺส สจฺจํ สมฺปฏิวิชฺฌหํ
ตตฺเถว วิรชํ ธมฺมํ ผุสยึ อมตํ ปทํ
ตโต วิญฺญาตสทฺธมฺมา ปพฺพชึ อนคาริยํ
ติสฺโส วิชฺชา อนุปฺปตฺตา อโมฆํ พุทฺธสาสนํ
สุชาตา
อุจฺเจ กุเล อหํ ชาตา พหุวิตฺเต มหทฺธเน
วณฺณรูเปน สมฺปนฺนา ธีตา เมฆิสฺส อตฺรชา
ปตฺถิตา ราชปุตฺเตหิ เสฏฺฐิปุตฺเตหิ คิชฺฌิตา
ปิตุ เม เปสยิ ทูตํ เทถ มยฺหํ อโนปมํ
ยตฺตกํ ตุลิตา เอสา ตุยฺหํ ธิตา อโนปมา
ตโต อฏฺฐคุณํ ทสฺสํ หิรญฺญํ รตนานิ จ



สาหํ ทิสฺวาน สมฺพุทฺธํ โลกเชฏฺฐํ อนุตฺตรํ
ตสฺส ปาทานิ วนฺทิตฺวา เอกมนฺตํ อุปาวิสึ
โส เม ธมฺมมเทเสสิ อนุกมฺปาย โคตโม
นิสินฺนา อาสเน ตสฺมึ ผุสยึ ตติยํ ผลํ
ตโต เกสานิ เฉตฺวาน ปพฺพชึ อนคาริยํ
สาชฺช เม สตฺตมี รตฺติ ยโต ตณฺหา วิโสสิตา
อโนปมา
พุทฺธ วีร นโม ตยตฺถุ สพฺพสตฺตานมุตฺตม
โย มํ ทุกฺขา ปโมเจสิ อญฺญญฺจ พหุกํ ชนํ
สพฺพทุกฺขํ ปริญฺญาตํ เหตุตณฺหา วิโสสิตา
ภาวิตฏฺฐงฺคิโก มคฺโค นิโรโธ ผุสิโต มยา
มาตา ปุตฺโต ปิตา ภาตา อยฺยิกา จ ปุเร อหุํ
ยถาภุจฺจํ อชานนฺตี สํสริหํ อนิพฺพิสํ
ทิฏฺโฐ หิ เม โส ภควา อนฺติโมยํ สมุสฺสโย
วิกฺขีโณ ชาติสํสาโร นตฺถิทานิ ปุนพฺภโว
อารทฺธวิริเย ปหิตตฺเต นิจฺจํ ทฬฺหปรกฺกเม
สมคฺเค สาวเก ปสฺส เอสา พุทฺธาน วนฺทนา
พหูนํ วต อตฺถาย มายา ชนยิ โคตมํ
พฺยาธิมรณตุนฺนานํ ทุกฺขกฺขนฺธํ พฺยปานุทิ
มหาปชาปตี โคตมี



คุตฺเต ยทตฺถํ ปพฺพชฺชา หิตฺวา ปุตฺตํ สมุสฺสยํ
ตเมว อนุพฺรูเหหิ มา จิตฺตสฺส วสํ คมิ
จิตฺเตน วญฺจิตา สตฺตา มารสฺส วิสเย รตา
อเนกชาติสํสารํ สนฺธาวนฺติ อวิทฺทสู
กามจฺฉนฺทญฺจ พฺยาปาทํ สกฺกายทิฏฺฐิเมว จ
สีลพฺพตปรามาสํ วิจิกิจฺฉญฺจ ปญฺจมํ
สํโยชนานิ เอตานิ ปชหิตฺวาน ภิกฺขุนี
โอรมฺภาคมนียานิ นยิทํ ปุนเรหิสิ
ราคํ มานํ อวิชฺชญฺจ อุทฺธจฺจญฺจ วิวชฺชิย
สํโยชนานิ เฉตฺวาน ทุกฺขสฺสนฺตํ กริสฺสสิ
เขเปตฺวา ชาติสํสารํ ปริญฺญาย ปุนพฺภวํ
ทิฏฺเฐ ธมฺเมว นิจฺฉาตา อุปสนฺตา จริสฺสสิ
คุตฺตา
จตุกฺขตฺตุํ ปญฺจกฺขตฺตุํ วิหารา อุปนิกฺขมึ
อลทฺธา เจตโส สนฺตึ จิตฺเต อวสวตฺตินี
ภิกฺขุนึ อุปสงฺกมฺม สกฺกจฺจํ ปริปุจฺฉหํ
สา เม ธมฺมมเทเสสิ ธาตุอายตนานิ จ
จตฺตาริ อริยสจฺจานิ อินฺทฺริยานิ พลานิ จ
โพชฺฌงฺคฏฺฐงฺคิกํ มคฺคํ อุตฺตมตฺถสฺส ปตฺติยา



ตสฺสาหํ วจนํ สุตฺวา กโรนฺตี อนุสาสนึ
รตฺติยา ปุริเม ยาเม ปุพฺพชาติมนุสฺสรึ
รตฺติยา มชฺฌิเม ยาเม ทิพฺพจกฺขุํ วิโสธยึ
รตฺติยา ปจฺฉิเม ยาเม ตโมกฺขนฺธํ ปทาลยึ
ปีติสุเขน จ กายํ ผริตฺวา วิหรึ ตทา
สตฺตมิยา ปาเท ปสาเรสึ ตโมกฺขนฺธํ ปทาลิย
วิชยา
ฉกฺกนิปาโต สมตฺโต

เถรีคาถาย สตฺตกนิปาโต
มุสลานิ คเหตฺวาน ธญฺญํ โกฏฺเฏนฺติ มาณวา
ปุตฺตทารานิ โปเสนฺตา ธนํ วินฺทนฺติ มาณวา
ฆเฏถ พุทฺธสาสเน ยํ กตฺวา นานุตปฺปติ
ขิปฺปํ ปาทานิ โธวิตฺวา เอกมนฺตํ นิสีทถ
จิตฺตํ อุปฏฺฐเปตฺวาน เอกคฺคํ สุสมาหิตํ
ปจฺจเวกฺขถ สงฺขาเร ปรโต โน จ อตฺตโต
ตสฺสาหํ วจนํ สุตฺวา ปฏาจารานุสาสนึ
ปาเท ปกฺขาลยิตฺวาน เอกมนฺเต อุปาวิสึ



รตฺติยา ปุริเม ยาเม ปุพฺพชาติมนุสฺสรึ
รตฺติยา มชฺฌิเม ยาเม ทิพฺพจกฺขุํ วิโสธยึ
รตฺติยา ปจฺฉิเม ยาเม ตโมกฺขนฺธํ ปทาลยึ
เตวิชฺชา อถ วุฏฺฐามิ กตา เต อนุสาสนี
สกฺกํว เทวา ติทสา สงฺคาเม อปราชิตํ
ปุรกฺขิตฺวา วิหรามิ เตวิชฺชมฺหิ อนาสวา
อุตฺตรา
สตึ อุปฏฺฐเปตฺวาน ภิกฺขุนี ภาวิตินฺทฺริยา
ปฏิวิชฺฌึ ปทํ สนฺตํ สงฺขารูปสมํ สุขํ
กึ นุ อุทฺทิสฺส มุณฺฑาสิ สมณี วิย ทิสฺสสิ
น จ โรเจสิ ปาสณฺเฑ กิมิทํ จรสิ โมมุหา
อิโต พหิทฺธา ปาสณฺฑา ทิฏฺฐิโย อุปนิสฺสิตา
น เต ธมฺมํ วิชานนฺติ น เต ธมฺมสฺส โกวิทา
อตฺถิ สกฺยกุเล ชาโต พุทฺโธ อปฺปฏิปุคฺคโล
โส เม ธมฺมมเทเสสิ ทิฏฺฐีนํ สมติกฺกมํ
ทุกฺขํ ทุกฺขสมุปฺปาทํ ทุกฺขสฺส จ อติกฺกมํ
อริยฏฺฐงฺคิกํ มคฺคํ ทุกฺขูปสมคามินํ
ตสฺสาหํ วจนํ สุตฺวา วิหรึ สาสเน รตา
ติสฺโส วิชฺชา อนุปฺปตฺตา กตํ พุทฺธสฺส สาสนํ



สพฺพตฺถ วิหตา นนฺทิ ตโมกฺขนฺโธ ปทาลิโต
เอวํ ชานาหิ ปาปิม นิหโต ตฺวมสิ อนฺตก
จาลา
สตีมตี จกฺขุมตี ภิกฺขุนี ภาวิตินฺทฺริยา
ปฏิวิชฺฌึ ปทํ สนฺตํ อกาปุริสเสวิตํ
กึ นุ ชาตึ น โรเจสิ ชาโต กามานิ ภุญฺชติ
ภุญฺชาหิ กามรติโย มาหุ ปจฺฉานุตาปินี
ชาตสฺส มรณํ โหติ หตฺถปาทาน เฉทนํ
วธพนฺธปริกฺเขปํ ชาโต ทุกฺขํ นิคจฺฉติ
อตฺถิ สกฺยกุเล ชาโต สมฺพุทฺโธ อปราชิโต
โส เม ธมฺมมเทเสสิ ชาติยา สมติกฺกมํ
ทุกฺขํ ทุกฺขสมุปฺปาทํ ทุกฺขสฺส จ อติกฺกมํ
อริยฏฺฐงฺคิกํ มคฺคํ ทุกฺขูปสมคามินํ
ตสฺสาหํ วจนํ สุตฺวา วิหรึ สาสเน รตา
ติสฺโส วิชฺชา อนุปฺปตฺตา กตํ พุทฺธสฺส สาสนํ
สพฺพตฺถ วิหตา นนฺทิ ตโมกฺขนฺโธ ปทาลิโต
เอวํ ชานาหิ ปาปิม นิหโต ตฺวมสิ อนฺตก
อุปจาลา
สตฺตกนิปาโต สมตฺโต




เถรีคาถาย อฏฺฐกนิปาโต
ภิกฺขุนี สีลสมฺปนฺนา อินฺทฺริเยสุ สุสํวุตา
อธิคจฺเฉ ปทํ สนฺตํ อเสจนกโมชฺชวํ
ตาวตึสา จ ยามา จ ตุสิตา จาปิ เทวตา
นิมฺมานรติโน เทวา เย เทวา วสวตฺติโน
ตตฺถ จิตฺตํ ปณิเธหิ ยตฺถ เต วุสิตํ ปุเร
ตาวตึสา จ ยามา จ ตุสิตา จาปิ เทวตา
นิมฺมานรติโน เทวา เย เทวา วสวตฺติโน
กาลํ กาลํ ภวา ภวํ สกฺกายสฺมึ ปุรกฺขตา
อวีติวตฺตา สกฺกายํ ชาติมรณสาริโน
สพฺโพ อาทีปิโต โลโก สพฺโพ โลโก ปริทีปิโต
สพฺโพ ปชฺชลิโต โลโก สพฺโพ โลโก ปกมฺปิโต
อกมฺปิตํ อตุลิยํ อปุถุชฺชนเสวิตํ
พุทฺโธ ธมฺมํ เม เทเสสิ ตตฺถ เม นิรโต มโน
ตสฺสาหํ วจนํ สุตฺวา วิหรึ สาสเน รตา
ติสฺโส วิชฺชา อนุปฺปตฺตา กตํ พุทฺธสฺส สาสนํ
สพฺพตฺถ วิหตา นนฺทิ ตโมกฺขนฺโธ ปทาลิโต
เอวํ ชานาหิ ปาปิม นิหโต ตฺวมสิ อนฺตก
สีสูปจาลา
อฏฺฐกนิปาโต สมตฺโต




มา สุ เต วฑฺฒ โลกมฺหิ วนโถ อหุ กุทาจนํ
มา ปุตฺตก ปุนปฺปุนํ อหุ ทุกฺขสฺส ภาคิมา
สุขํ หิ วฑฺฒ มุนโย อเนชา ฉินฺนสํสยา
สีติภูตา ทมปฺปตฺตา วิหรนฺติ อนาสวา
เตหานุจิณฺณํ อิสีภิ มคฺคํ ทสฺสนปตฺติยา
ทุกฺขสฺสนฺตกิริยาย ตฺวํ วฑฺฒ อนุพฺรูหย
วิสารทาว ภณสิ เอตมตฺถํ ชเนตฺติ เม
มญฺญามิ นูน มามิเก วนโถ เต น วิชฺชติ
เย เกจิ วฑฺฒ สงฺขารา หีนอุกฺกฏฺฐมชฺฌิมา
อณุปิ อณุมตฺโตปิ วนโถ เม น วิชฺชติ
สพฺเพ เม อาสวา ขีณา อปฺปมตฺตสฺส ฌายโต
ติสฺโส วิชฺชา อนุปฺปตฺตา กตํ พุทฺธสฺส สาสนํ
อุฬารํ วต เม มาตา ปโตทํ สมวสฺสริ
ปรมตฺถสญฺหิตา คาถา ยถาปิ อนุกมฺปิกา
ตสฺสาหํ วจนํ สุตฺวา อนุสิฏฺฐึ ชเนตฺติยา
ธมฺมสํเวคมาปาทึ โยคกฺเขมสฺส ปตฺติยา
โสหํ ปธานปหิตตฺโต รตฺตินฺทิวมตนฺทิโต
มาตรา โจทิโต สนฺโต อผุสึ สนฺติมุตฺตมํ
วฑฺฒมาตา
นวกนิปาโต สมตฺโต



เถรีคาถาย เอกาทสกนิปาโต
กลฺยาณมิตฺตตา มุนินา โลกํ อาทิสฺส วณฺณิตา
กลฺยาณมิตฺเต ภชมาโน อปิ พาโล ปณฺฑิโต อสฺส
ภชิตพฺพา สปฺปุริสา ปญฺญา ตถาปิ วฑฺฒติ
ภชนฺตานํ ภชมาโน โย โกจิ ขตฺติยาทิโก
สปฺปุริเส สพฺเพหิปิ ทุกฺเขหิ เจว โมจเย
ทุกฺขญฺเจว วิชาเนยฺย ทุกฺขสฺส จ สมุทยํ
นิโรธฏฺฐงฺคิกมคฺคํ จตฺตาริ อริยสจฺจานิ จ
ทุกฺโข อิตฺถิภาโว อกฺขาโต ปุริสทมฺมสารถินา
สปตฺติกมฺปิ หิ ทุกฺขํ อปฺเปกจฺจา สกึ วิชาตาโย
คลเก อปกนฺตนฺติ สุขุมาลินิโย วิสานิ ขาทนฺติ
ชนมารกมชฺฌคตา อุโภปิ พฺยสนานิ อนุโภนฺติ
อุปวิชญฺญา คจฺฉนฺตี อทฺทสาหํ ปตึ มตํ
ปนฺเถ วิชายิตฺวาน อปฺปตฺตาหํ สกํ เคหํ
เทฺว ปุตฺตา กาลกตา ปติ จ ปนฺเถ มโต กปณิกาย
มาตา ปิตา จ ภาตา จ ฑยฺหนฺติ เอกจิตกายํ
ขีณกุลมฺหิ กปเณ อนุภูตํ เต ทุกฺขํ อปริมาณํ
อสฺสุ จ เต ปวตฺตํ หิ พหูนิ ชาติสหสฺสานิ
ปสฺสึ ตํ สุสานมชฺเฌ อโถปิ ขาทิตานิ ปุตฺตมํสานิ





หตกุลิกา สพฺพครหิตา มตปติกา อมตํ อธิคจฺฉึ
ภาวิโต เม อยํ มคฺโค อริโยฏฺฐงฺคิโก อมตคามี
นิพฺพานํปิ สจฺฉิกตํ ธมฺมาทาสํ อเวกฺขิหํ
อหมฺหิ กนฺตสลฺลา โอหิตภารา กตํ เม กรณียํ
กีสาโคตมี เถรี สุวิมุตฺตจิตฺตา อิมํ ภณีติ
กีสาโคตมี
เอกาทสกนิปาโต สมตฺโต

เถรีคาถาย ทฺวาทสกนิปาโต
อุโภ มาตา จ ธีตา จ มยํ อาสุํ สปตฺติโย
ตสฺสา เม อหุ สํเวโค อพฺภูโต โลมหํสโน
ธิรตฺถุ กามา อสุจี ทุคฺคนฺธา พหุกณฺฏกา
ยตฺถ มาตา จ ธีตา จ สภริยา มยํ อหุํ
กาเมสฺวาทีนวํ ทิสฺวา เนกฺขมฺมํ ทฏฺฐุ เขมโต
สา ปพฺพชึ ราชคเห อคารสฺมา อนคาริยํ
ปุพฺเพนิวาสํ ชานามิ ทิพฺพจกฺขุํ วิโสธิตํ
เจโตปริยญาณญฺจ โสตธาตุ วิโสธิตา
อิทฺธิปิ เม สจฺฉิกตา ปตฺโต เม อาสวกฺขโย
ฉ เม อภิญฺญา สจฺฉิกตา กตํ พุทฺธสฺส สาสนํ




อิทฺธิยา อภินิมฺมิตฺวา จตุรสฺสํ รถํ อหํ
พุทฺธสฺส ปาเท วนฺทิตฺวา โลกนาถสฺส สิรีมโต
สุปุปฺผิตคฺคํ อุปคมฺม ปาทปํ
เอกา ตุวํ ติฏฺฐสิ รุกฺขมูเล
น จาปิ เต ทุติโย อตฺถิ โกจิ
น ตฺวํ พาเล ภายสิ ธุตฺตกานํ
สตํ สหสฺสานํปิ ธุตฺตกานํ
สมาคตา เอทิสกา ภเวยฺยุํ
โลมํ น อิญฺเช นปิ สมฺปเวเธ
กึ เม ตุวํ มาร กริสฺสเสโก
เอสา อนฺตรธายามิ กุจฺฉึ วา ปวิสามิ เต
ภมุกนฺตเรปิ ติฏฺฐามิ ติฏฺฐนฺตึ มํ น ทกฺขสิ
จิตฺตมฺหิ วสีภูตาหํ อิทฺธิปาทา สุภาวิตา
ฉ เมภิญฺญา สจฺฉิกตา กตํ พุทฺธสฺส สาสนํ
สตฺติสูลูปมา กามา ขนฺธาสํ อธิกุฏฺฏนา
ยํ ตฺวํ กามรตึ พฺรูสิ อรติ ทานิ สา มม
สพฺพตฺถ วิหตา นนฺทิ ตโมกฺขนฺโธ ปทาลิโต
เอวํ ชานาหิ ปาปิม นิหโต ตฺวมสิ อนฺตกาติ
อุปฺปลวณฺณา
ทฺวาทสกนิปาโต สมตฺโต




เถรีคาถาย โสฬสกนิปาโต
อุทกหารี อหํ สีเต สทา อุทกโมตรึ
อยฺยานํ ทณฺฑภยภีตา วาจาโทสภยฏฺฏิตา
กสฺส พฺราหฺมณ ตฺวํ ภีโต สทา อุทกโมตริ
เวธมาเนหิ คตฺเตหิ สีตํ เวทยเส ภุสํ
ชานนฺตี จ ตุวํ โภติ ปุณฺณิเก ปริปุจฺฉสิ
กโรนฺตํ กุสลํ กมฺมํ รุนฺธนฺตํ กมฺมปาปกํ
โย จ วุฑฺโฒ ทหโร วา ปาปกมฺมํ ปกุพฺพติ
อุทกาภิเสจนา โสปิ ปาปกมฺมา ปมุจฺจติ
โก นุ เต อิทมกฺขาสิ อชานนฺตสฺส อชานโก
อุทกาภิเสจนา นาม ปาปกมฺมา ปมุจฺจติ
สคฺคํ นูน คมิสฺสนฺติ สพฺเพ มณฺฑูกกจฺฉปา
นาคา จ สสสุมารา จ เย จญฺเญ อุทเก จรา
โอรพฺภิกา สูกริกา มจฺฉิกา มิคพนฺธกา
โจรา จ วชฺฌฆาตา จ เย จญฺเญ ปาปกมฺมิโน
อุทกาภิเสจนา เตปิ ปาปกมฺมา ปมุจฺจเร
สเจ อิมา นทิโย เต ปาปํ ปุพฺเพ กตํ วเหยฺยุํ



ปุญฺญํปิมา วเหยฺยุํ เต เตน ตฺวํ ปริพาหิโร อสฺส
ยสฺส พฺราหฺมณ ตฺวํ ภีโต สทา อุทกโมตริ
ตเมว พฺรเหฺม มากาสิ มา เต สีตํ ฉวึ หเน
กุมคฺคปฏิปนฺนํ มํ อริยมคฺคํ สมานยิ
อุทกาภิเสจนํ โภติ อิมํ สาฏกํ ททามิ เต
ตุเยฺหว สาฏโก โหตุ นาหมิจฺฉามิ สาฏกํ
สเจ ภายสิ ทุกฺขสฺส สเจ เต ทุกฺขมปฺปิยํ
มากาสิ ปาปกํ กมฺมํ อาวิ วา ยทิ วา รโห
สเจ จ ปาปกํ กมฺมํ กริสฺสสิ กโรสิ วา
น เต ทุกฺขา ปมุตฺยตฺถิ อุเปจฺจาปิ ปลายโต
สเจ ภายสิ ทุกฺขสฺส สเจ เต ทุกฺขมปฺปิยํ
อุเปหิ พุทฺธํ สรณํ ธมฺมํ สงฺฆญฺจ ตาทินํ
สมาทิยาหิ สีลานิ ตนฺเต โมกฺขาย เหสฺสติ
พฺรหฺมพนฺธุ ปุเร อาสึ อชฺชมฺหิ สจฺจ พฺราหฺมโณ
เตวิชฺโช เวทสมฺปนฺโน โสตฺถิโย จมฺหิ นฺหาตโก
ปุณฺณิกา
โสฬสกนิปาโต สมตฺโต





เถรีคาถาย วีสตินิปาโต
กาฬกา ภมรวณฺณสทิสา
เวลฺลิตคฺคา มม มุทฺธชา อหุํ
เต ชราย สาณวากสทิสา
สจฺจวาทิวจนํ อนญฺญถา
วาสิโตว สุรภิกรณฺฑโก
ปุปฺผปูรํ มม อุตฺตมงฺคภูโต
ตํ ชรายถ สโลมคนฺธิกํ
สจฺจวาทิวจนํ อนญฺญถา
กานนํว สหิตํ สุโรปิตํ
โกจฺฉสูจิวิจิตฺตคฺคโสภิตํ
ตํ ชราย วิรฬํ ตหึ ตหึ
สจฺจวาทิวจนํ อนญฺญถา
สณฺหคนฺธกสุวณฺณมณฺฑิตํ
โสภเต สุ เวณีหิ อลงฺกตํ
ตํ ชราย ขลิตํ สิรํ กตํ
สจฺจวาทิวจนํ อนญฺญถา
จิตฺตการสุกตาว เลขิตา
โสภเต สุ ภมุกา ปุเร มม



ตา ชราย วลีหิ ปลมฺพิตา
สจฺจวาทิวจนํ อนญฺญถา
ภสฺสรา สุรุจิรา ยถา มณิ
เนตฺตาเหสุํ อภินีลมายตา
เต ชรายภิหตา น โสภเต
สจฺจวาทิวจนํ อนญฺญถา
สณฺหตุงฺคสทิสี จ นาสิกา
โสภเต สุ อภิโยพฺพนํ ปติ
สา ชราย อุปกูลิตา วิย
สจฺจวาทิวจนํ อนญฺญถา
กงฺกณํว สุกตํ สุนิฏฺฐิตํ
โสภเต สุ มม กณฺณปาฬิโย ปุเร
ตา ชราย วลีหิ ปลมฺพิตา
สจฺจวาทิวจนํ อนญฺญถา
ปตฺตลิมกุลวณฺณสทิสา
โสภเต สุ ทนฺตา ปุเร มม
เต ชราย ขณฺฑา ยวปีตกา
สจฺจวาทิวจนํ อนญฺญถา
กานนสฺมึ วนสณฺฑจาริณี



โกกิลาว มธุรํ นิกูชิตํ
ตํ ชราย ขลิตํ ตหึ ตหึ
สจฺจวาทิวจนํ อนญฺญถา
สณฺฐกมฺมุทีว สุปฺปมชฺชิตา
โสภเต สุ คีวา ปุเร มม
สา ชราย ภคฺคา วินามิตา
สจฺจวาทิวจนํ อนญฺญถา
วฏฺฏปลิฆสทิโสปมา อุโภ
โสภเต สุ พาหา ปุเร มม
ตา ชราย ยถา ปาฏลิปฺปลิตา
สจฺจวาทิวจนํ อนญฺญถา
สณฺหมุทฺทิกาสุวณฺณมณฺฑิตา
โสภเต สุ หตฺถา ปุเร มม
เต ชราย ยถา มูลมูลิกา
สจฺจวาทิวจนํ อนญฺญถา
ปีนวฏฺฏสหิตุคฺคตา อุโภปิ
โสภเต สุ ถนกา ปุเร มม
เถรีติ ว ลมฺพนฺเตโนทกา




สจฺจวาทิวจนํ อนญฺญถา
กญฺจนสฺส ผลกํว สุมฏฺฐํ
โสภเต สุ กาโย ปุเร มม
โส วลีหิ สุขุมาหิ โอตโต
สจฺจวาทิวจนํ อนญฺญถา
นาคโภคสทิโสปมา อุโภ
โสภเต สุ อูรู ปุเร มม
ตา ชราย ยถา เวฬุนาฬิโย
สจฺจวาทิวจนํ อนญฺญถา
สณฺหนูปุรสุวณฺณมณฺฑิตา
โสภเต สุ ชงฺฆา ปุเร มม
ตา ชราย ติลทณฺฑการิว
สจฺจวาทิวจนํ อนญฺญถา
ตูลปุณฺณสทิโสปมา อุโภ
โสภเต สุ ปาทา ปุเร มม
เต ชราย ผุฏิกา วลีมตา
สจฺจวาทิวจนํ อนญฺญถา
เอทิโส อหุ อยํ สมุสฺสโย
ชชฺชโร พหุทุกฺขานมาลโย
โสปเลปปติโต ชราฆโร



สจฺจวาทิวจนํ อนญฺญาถ
อมฺพปาลี
สมณาติ โภติ มํ วิปสฺสิ สมณาติ ปฏิพุชฺฌสิ
สมณานเมว กิตฺเตสิ สมณี นูน ภวิสฺสสิ
วิปุลํ อนฺนญฺจ ปานญฺจ สมณานํ ปเวจฺฉสิ
โรหิณิ ทานิ ปุจฺฉามิ เกน เต สมณา ปิยา
อกมฺมกามา อลสา ปรทตฺตูปชีวิโน
อาสํสุกา สาธุกามา เกน เต สมณา ปิยา
จิรสฺสํ วต มํ ตาต สมณานํ ปริปุจฺฉสิ
เตสนฺเต กิตฺตยิสฺสามิ ปญฺญาสีลปรกฺกมํ
กมฺมกามา อนลสา กมฺมเสฏฺฐสฺส การกา
ราคโทสํ ปชหนฺติ เตน เม สมณา ปิยา
ตีณิ ปาปสฺส มูลานิ ธุนนฺติ สุจิการิโน
สพฺพปาปํ ปหีเนสํ เตน เม สมณา ปิยา
กายกมฺมํ สุจิ เนสํ วจีกมฺมญฺจ ตาทิสํ
มโนกมฺมํ สุจิ เนสํ เตน เม สมณา ปิยา
วิมลา สงฺขมุตฺตาว สุทฺธา สนฺตรพาหิรา
ปุณฺณา สุกฺเกหิ ธมฺเมหิ เตน เม สมณา ปิยา
พหุสฺสุตา ธมฺมธรา อริยา ธมฺมชีวิโน
อตฺถํ ธมฺมญฺจ เทเสนฺติ เตน เม สมณา ปิยา



พหุสฺสุตา ธมฺมธรา อริยา ธมฺมชีวิโน
เอกคฺคจิตฺตา สติมนฺโต เตน เม สมณา ปิยา
ทูรงฺคมา สติมนฺโต มนฺตภาณี อนุทฺธตา
ทุกฺขสฺสนฺตํ ปชานนฺติ เตน เม สมณา ปิยา
ยมฺหา คามา ปกฺกมนฺติ น วิโลเกนฺติ กิญฺจนํ
อนเปกฺขาว คจฺฉนฺติ เตน เม สมณา ปิยา
น เต สํ โกฏฺเฐ โอเสนฺติ น กุมฺภึ น กโฬปิยํ
ปรินิฏฺฐิตเมสานา เตน เม สมณา ปิยา
น เต หิรญฺญํ คณฺหนฺติ น สุวณฺณํ น รูปิยํ
ปจฺจุปฺปนฺเนน ยาเปนฺติ เตน เม สมณา ปิยา
นานากุลา ปพฺพชิตา นานาชนปเทหิ จ
อญฺญมญฺญํ ปิยายนฺติ เตน เม สมณา ปิยา
อตฺถาย วต โน โภติ กุเล ชาตาสิ โรหิณิ
สทฺธา พุทฺเธ จ ธมฺเม จ สงฺเฆ จ ติพฺพคารวา
ตุวํ เหตํ ปชานาสิ ปุญฺญกฺเขตฺตํ อนุตฺตรํ
อมฺหํปิ เอเต สมณา ปฏิคฺคณฺหนฺติ ทกฺขิณํ
ปติฏฺฐิโต เหตฺถ ยญฺโญ วิปุโล โน ภวิสฺสติ
สเจ ภายสิ ทุกฺขสฺส สเจ เต ทุกฺขมปฺปิยํ
อุเปหิ พุทฺธํ สรณํ ธมฺมํ สงฺฆญฺจ ตาทินํ
สมาทิยาหิ สีลานิ ตนฺเต อตฺถาย เหหิติ



อุเปมิ พุทฺธํ สรณํ ธมฺมํ สงฺฆญฺจ ตาทินํ
สมาทิยามิ สีลานิ ตํ เม อตฺถาย เหหิติ
พฺรหฺมพนฺธุ ปุเร อาสึ โส อิทานิมฺหิ พฺราหฺมโณ
เตวิชฺโช โสตฺถิโย จมฺหิ เวทคู จมฺหิ นฺหาตโก
โรหิณี
ลฏฺฐิหตฺโถ ปุเร อาสึ โส ทานิ มิคลุทฺทโก
อาสาย ปลิปา โฆรา นาสกฺขึ ปารเมตเส
สุมตฺตํ มํ มญฺญมานา จาปา ปุตฺตมโตสยิ
จาปาย พนฺธนํ เฉตฺวา ปพฺพชิสฺสํ ปุเร อหํ
มา เม กุชฺฌ มหาวีร มา เม กุชฺฌ มหามุนิ
น หิ โกธปเรตสฺส สุทฺธิ อตฺถิ กุโต ตโป
ปกฺกมิสฺสญฺจ นาลาโต โกธ นาลาย วจฺฉติ
พนฺธนฺตี อิตฺถิรูเปน สมเณ ธมฺมชีวิโน
เอหิ กาฬ นิวตฺตสฺสุ ภุญฺช กาเม ยถา ปุเร
อหํ จ เต วสีกตา เย จ เม สนฺติ ญาตกา
เอตฺโต เจว จตุพฺภาคํ ยถา ภาสสิ ตํ จาเป
ตยิ รตฺตสฺส โปสสฺส อุฬารํ วต ตํ สิยา
กาฬงฺคินึว ตกฺการึ ปุปฺผิตํ คิริมุทฺธนิ
ผุลฺลํ ทาลิมลฏฺฐึว อนฺโตทีเปว ปาฏลึ
หริจนฺทนลิตฺตงฺคึ กาสิกุตฺตมธารินึ




ตํ มํ รูปวตึ สนฺตึ กสฺส โอหาย คจฺฉสิ
สากุณิโกว สกุณํ ยถา พนฺธิตุมิจฺฉติ
อาหริเมน รูเปน น มํ ตฺวํ พาธยิสฺสสิ
อิมญฺจ เม ปุตฺตผลํ กาฬ อุปฺปาทิตํ ตยา
ตํ มํ ปุตฺตวตึ สนฺตึ กสฺส โอหาย คจฺฉสิ
ชหนฺติ ปุตฺเต สปฺปญฺญา ตโต ญาตี ตโต ธนํ
ปพฺพชนฺติ มหาวีรา นาโค เฉตฺวาว พนฺธนํ
อิทานิ เต อิมํ ปุตฺตํ ทณฺเฑน ฉุริกาย วา
ภูมิยํ ว นิสุมฺเภยฺยํ ปุตฺตโสกา น คจฺฉสิ
สเจ ปุตฺตํปิ สิคาลานํ กุกฺกุรานํ ปทาหิสิ
น มํ ปุตฺตกเต ชมฺมิ ปุนราวตฺตยิสฺสสิ
หนฺท โข ทานิ ภทนฺเต กุหึ กาฬ คมิสฺสสิ
กตมํ คามํ นิคมํ นครํ ราชธานิโย
อหุมฺห ปุพฺเพ คณิโน อสมณา สมณมานิโน
คาเมน คามํ วิจริมฺห นคเร ราชธานิโย
เอโส หิ ภควา พุทฺโธ นทึ เนรญฺชรํ ปติ
สพฺพทุกฺขปฺปหานาย ธมฺมํ เทเสสิ ปาณินํ
ตสฺสาหํ สนฺติเก คจฺฉํ โส เม สตฺถา ภวิสฺสติ
วนฺทนํ ทานิ วชฺชาสิ โลกนาถํ อนุตฺตรํ




ปทกฺขิณญฺจ กตฺวาน อาทิเสยฺยาสิ ทกฺขิณํ
เอตํ โข ลพฺภมเมฺหหิ ยถา ภาสสิ ตํ จาเป
วนฺทนํ ทานิ เต วชฺชํ โลกนาถํ อนุตฺตรํ
ปทกฺขิณญฺจ กตฺวาน อาทิสิสฺสามิ ทกฺขิณํ
ตโต จ กาโฬ ปกฺกามิ นทึ เนรญฺชรํ ปติ
โส อทฺทสาสิ สมฺพุทฺธํ เทเสนฺตํ อมตํปทํ
ทุกฺขํ ทุกฺขสมุปฺปาทํ ทุกฺขสฺส จ อติกฺกมํ
อริยฏฺฐงฺคิกํ มคฺคํ ทุกฺขูปสมคามินํ
ตสฺส ปาทานิ วนฺทิตฺวา กตฺวาน นํ ปทกฺขิณํ
จาปาย อาทิสิตฺวาน ปพฺพชิ อนคาริยํ
ติสฺโส วิชฺชา อนุปฺปตฺตา กตํ พุทฺธสฺส สาสนํ
จาปา
เปตานิ โภติ ปุตฺตานิ ขาทมานา ตุวํ ปุเร
ตุวํ ทิวา จ รตฺโต จ อตีว ปริตปฺปสิ
สาชฺช สพฺพานิ ขาทิตฺวา สตฺต ปุตฺตานิ พฺราหฺมณิ
วาสิฏฺฐิ เกน วณฺเณน น พาฬฺหํ ปริตปฺปสิ
พหูนิ เม ปุตฺตสตานิ ญาติสงฺฆสตานิ จ
ขาทิตานิ อตีตํเส มม ตุยฺหญฺจ พฺราหฺมณ
สาหํ นิสฺสรณํ ญตฺวา ชาติยา มรณสฺส จ



น โสจามิ น โรทามิ น จาหํ ปริตปฺปามิ
อพฺภูตํ วต วาสิฏฺฐิ วาจํ ภาสสิ เอทิสึ
กสฺส ตฺวํ ธมฺมมญฺญาย คิรํ ภาสสิ เอทิสึ
เอส พฺราหฺมณ สมฺพุทฺโธ นครํ มิถิลํ ปติ
สพฺพทุกฺขปฺปหานาย ธมฺมํ เทเสสิ ปาณินํ
ตสฺสาหํ พฺราหฺมณ อรหโต ธมฺมํ สุตฺวา นิรูปธึ
ตตฺถ วิญฺญาตสทฺธมฺมา ปุตฺตโสกํ พฺยปานุทึ
โส อหํปิ คมิสฺสามิ นครํ มิถิลํ ปติ
อปฺเปว มํ โส ภควา สพฺพทุกฺขา ปโมจเย
อทฺทส พฺราหฺมโณ พุทฺธํ วิปฺปมุตฺตํ นิรูปธึ
ตสฺส ธมฺมมเทเสสิ มุนิ ทุกฺขสฺส ปารคู
ทุกฺขํ ทุกฺขสมุปฺปาทํ ทุกฺขสฺส จ อติกฺกมํ
อริยฏฺฐงฺคิกํ มคฺคํ ทุกฺขูปสมคามินํ
ตตฺถ วิญฺญาตสทฺธมฺโม ปพฺพชฺชํ สมโรจยิ
สุชาโต ตีหิ รตฺตีหิ ติสฺโส วิชฺชา อผสฺสยิ
เอหิ สารถิ คจฺฉาหิ รถํ นียาทยาหิมํ
อาโรคฺยํ พฺราหฺมณึ วชฺช ปพฺพชิโต ทานิ พฺราหฺมโณ
สุชาโต ตีหิ รตฺตีหิ ติสฺโส วิชฺชา อผสฺสยิ
ตโต จ รถมาทาย สหสฺสญฺจาปิ สารถิ



อาโรคฺยํ พฺราหฺมณึ อโวจ ปพฺพชิโต ทานิ พฺราหฺมโณ
สุชาโต ตีหิ รตฺตีหิ ติสฺโส วิชฺชา อผสฺสยิ
เอตญฺจาหํ อสฺสรถํ สหสฺสญฺจาปิ สารถิ
เตวิชฺชํ พฺราหฺมณํ สุตฺวา ปุณฺณปตฺตํ ททามิ เต
ตุเมฺหว โหตุ อสฺสรโถ สหสฺสญฺจาปิ พฺราหฺมณิ
อหํปิ ปพฺพชิสฺสามิ วรปญฺญสฺส สนฺติเก
หตฺถิควสฺสํ มณิกุณฺฑลญฺจ
ผีตญฺจิมํ เคหวิคตํ ปหาย
ปิตา ปพฺพชิโต ตุยฺหํ ภุญฺช โภคานิ สุนฺทริ
ตุวํ ทายาทิกา กุเล
หตฺถิควสฺสํ มณิกุณฺฑลญฺจ
รมฺมญฺจิมํ เคหวิคตํ ปหาย
ปิตา ปพฺพชิโต มยฺหํ ปุตฺตโสเกน อทฺธิโต
อหํปิ ปพฺพชิสฺสามิ ภาตุโสเกน อทฺธิตา
โส เต อิชฺฌตุ สงฺกปฺโป ยํ ตฺวํ ปตฺเถสิ สุนฺทริ
อุตฺติฏฺฐปิณฺโฑ อุญฺโฉ จ ปํสุกูลญฺจ จีวรํ
เอตานิ อภิสมฺโภนฺตี ปรโลเก อนาสวา
สิกฺขมานาย เม อยฺเย ทิพฺพจกฺขุํ วิโสธิตํ
ปุพฺเพนิวาสํ ชานามิ ยตฺถ เม วุสิตํ ปุเร



ตุวํ นิสฺสาย กลฺยาณิ เถรี สงฺฆสฺส โสภเณ
ติสฺโส วิชฺชา อนุปฺปตฺตา กตํ พุทฺธสฺส สาสนํ
อนุชานาหิ เม อยฺเย อิจฺเฉ สาวตฺถึ คนฺตเว
สีหนาทํ นทิสฺสามิ พุทฺธเสฏฺฐสฺส สนฺติเก
ปสฺส สุนฺทริ สตฺถารํ เหมวณฺณํ หริตฺตจํ
อทนฺตานํ ทเมตารํ สมฺพุทฺธมกุโตภยํ
ปสฺส สุนฺทริมายนฺตึ วิปฺปมุตฺตํ นิรูปธึ
วีตราคํ วิสํยุตฺตํ กตกิจฺจมนาสวํ
พาราณสีโต นิกฺขมฺม ตว สนฺติกมาคตา
สาวิกา เต มหาวีร ปาเท วนฺทติ สุนฺทรี
ตุวํ พุทฺโธ ตุวํ สตฺถา ตุยฺหํ ธีตมฺหิ พฺราหฺมณ
โอรสา มุขโต ชาตา กตกิจฺจา อนาสวา
ตสฺสา เต สฺวาคตํ ภทฺเท ตโต เต อทุราคตํ
เอวํ หิ ทนฺตา อายนฺติ สตฺถุ ปาทานิ วนฺทิกา
วีตราคา วิสํยุตฺตา กตกิจฺจา อนาสวา
สุนฺทรี
ทหราหํ สุทฺธวสนา ยํ ปุเร ธมฺมมสฺสุณึ
ตสฺสา เม อปฺปมตฺตาย สจฺจาภิสมโย อหุ
ตโตหํ สพฺพกาเมสุ ภุสํ อรติมชฺฌคํ
สกฺกายสฺมึ ภยํ ทิสฺวา เนกฺขมฺมสฺเสว ปิหเย



หิตฺวานาหํ ญาติคณํ ทาสกมฺมกรานิ จ
คามเขตฺตานิ ผีตานิ รมณีเย ปโมทิเต
ปหายาหํ ปพฺพชิตา สาปเตยฺยํ อนปฺปกํ
เอวํ สทฺธาย นิกฺขมฺม สทฺธมฺเม สุปฺปเวทิเต
น เม ตํ อสฺส ปฏิรูปํ อากิญฺจญฺญํ หิ ปตฺถเย
ยา ชาตรูปรชตํ ฐเปตฺวา ปุนราคเม
รชตํ ชาตรูปํ วา นตฺเถตสฺสปิ สนฺติยา
น เอตํ สมณสารุปฺปํ น เอตํ อริยธนํ
โลภนํ มทนํ เจตํ สโมหนํ รชพนฺธนํ
สาสงฺกํ พหุอายาสํ นตฺถิ เจตฺถ ธุวํ ฐิติ
เอตฺตาวตา ปมตฺตา จ สงฺกิลิฏฺฐมนา นรา
อญฺญมญฺเญน พฺยารุทฺธา ปุถุ กุพฺพนฺติ เมธคํ
วโธ พนฺโธ ปริเกฺลโส ชานิ โสกปริทฺทโว
กาเมสุ อธิปนฺนานํ ทิสฺสเต พฺยสนํ พหุํ
ตํ มํญาตี อมิตฺตาว กึ มํ กาเมสุ ยุญฺชถ
ชานาถ มํ ปพฺพชิตํ กาเมสุ ภยทสฺสินึ
น หิรญฺญสุวณฺเณน ปริกฺขียนฺติ อาสวา
อมิตฺตา วธกา กามา สปตฺตา สลฺลพนฺธนา





ตํ มํ ญาตี อมิตฺตาว กึ มํ กาเมสุ ยุญฺชถ
ชานาถ มํ ปพฺพชิตํ มุณฺฑํ สงฺฆาฏิปารุตํ
อุตฺติฏฺฐปิณฺโฑ อุญฺโฉ จ ปํสุกูลญฺจ จีวรํ
เอตํ โข มม สารุปฺปํ อนคารูปนิสฺสโย
วนฺตา มเหสีหิ กามา เย ทิพฺพา เย จ มานุสา
เขมฏฺฐาเน วิมุตฺตา เต ปตฺตา เต อจลํ สุขํ
มาหํ กาเมหิ สงฺคจฺฉึ เยสุ ตาณํ น วิชฺชติ
อมิตฺตา วธกา กามา อคฺคิขนฺธูปมา ทุขา
อปริสุทฺโธ เอโส สภโย สวิฆาโต สกณฺฏโก
เคโธ สุวิสโม เจโส มหนฺโต โมหนามุโข
อุปสคฺโค ภีมรูโป จ กามา สปฺปสิรูปมา
เย พาลา อภินนฺทนฺติ อนฺธภูตา ปุถุชฺชนา
กามสํสคฺคสตฺตา หิ ชนา พหู โลเก อวินฺทึสุ
ปริยนฺตํ นาภิชานนฺติ ชาติยา มรณสฺส จ
ทุคฺคติคมนํ มคฺคํ มนุสฺสา กามเหตุกํ
พหุํ เว ปฏิปชฺชนฺติ อตฺตโน โรคมาวหํ
เอวํ อมิตฺตชนนา ตาปนา สงฺกิเลสิกา
โลกามิสา พนฺธนียา กามา มรณพนฺธนา




อุมฺมาทนา อุลฺลปนา กามา จิตฺตปฺปมาทิโน
สตฺตานํ สงฺกิเลสาย ขิปฺปํ มาเรน โอฑฺฑิตํ
อนนฺตาทีนวา กามา พหุทุกฺขา มหาวิสา
อปฺปสฺสาทา รณกรา สุกฺกปกฺขวิโสสนา
สาหํ เอตาทิสํ หิตฺวา พฺยสนํ กามเหตุกํ
น ตํ ปจฺจาคมิสฺสามิ นิพฺพานาภิรตา สทา
รณํ กริตฺวา กามานํ สีติภาวาภิกงฺขินี
อปฺปมตฺตา วิหริสฺสามิ รตา สํโยชนกฺขเย
อโสกํ วิรชํ เขมํ อริยฏฺฐงฺคิกํ อุชุํ
ตํ มคฺคํ อนุคจฺฉามิ เยน ติณฺณา มเหสิโน
อิมํ ปสฺสถ ธมฺมฏฺฐํ สุภํ กมฺมารธีตรํ
อเนชํ อุปสมฺปชฺช รุกฺขมูลมฺหิ ฌายติ
อชฺชฏฺฐมี ปพฺพชิตา สทฺธา สทฺธมฺมโสภณา
วินีตา อุปฺปลวณฺณาย เตวิชฺชา มจฺจุหายินี
สายํ ภุชิสฺสา อนณา ภิกฺขุนี ภาวิตินฺทฺริยา
สพฺพโยควิสํยุตฺตา กตกิจฺจา อนาสวา
ตํ สกฺโก เทวสงฺเฆน อุปสงฺคมฺม อิทฺธิยา
นมสฺสติ ภูตปติ สุภํ กมฺมารธีตรนฺติ
สุภา กมฺมารธีตา
วีสตินิปาโต สมตฺโต





เถรีคาถาย ตึสนิปาโต
ชีวกมฺพวนํ รมฺมํ คจฺฉนฺตึ ภิกฺขุนึ สุภํ
ธุตฺตโก สนฺนิวาเรสิ ตเมนํ อพฺรวี สุภา
กึ เต อปราธิตํ มยา ยํ มํ โอวทิยานุติฏฺฐสิ
น หิ ปพฺพชิตาย อาวุโส ปุริโส สมฺผุสนาย กปฺปติ
ครุเก มม สตฺถุ สาสเน ยา สิกฺขา สุคเตน เทสิตา
ปริสุทฺธปทํ อนงฺคณํ กึ มํ โอวทิยานุติฏฺฐสิ
อาวิลจิตฺโต อนาวิลํ สรโช วีตรชํ อนงฺคณํ
สพฺพตฺถ วิมุตฺตมานสํ กึ มํ โอวทิยานุติฏฺฐสิ
ทหรา จ อปาปิกา จาสิ กินฺเต ปพฺพชฺชา กริสฺสติ
นิกฺขิป กาสายจีวรํ เอหิ รมามเส สุปุปฺผิเต วเน
มธุรญฺจ ปวนฺติ สพฺพโส กุสุมรเชน สมุฏฺฐิตา ทุมา
ปฐมวสนฺโต สุโข อุตุ เอหิ รมามเส สุปุปฺผิเต วเน
กุสุมิตสิขรา จ ปาทปา อภิคชฺชนฺติว มาลุเตริตา
กา ตุยฺหํ รติ ภวิสฺสติ ยทิ เอกา วนโมคาหิสฺสสิ
วาฬมิคสงฺฆเสวิตํ กุญฺชรมตฺตกเรณุโลฬิตํ
อสหายิกา คนฺตุมิจฺฉสิ รหิตํ ภีสนกํ มหาวนํ
ตปนียกตาว ธีติกา วิจรสิ จิตฺตรเถว อจฺฉรา



กาสิกสุขุเมหิ วคฺคุหิ โสภสิ นิวสเนหิโนปเม
อหํ ตว วสานุโค สิยํ ยทิ วิหเรมเส กานนนฺตเร
น หิ มตฺถิ ตยา ปิยตโร ปาโณ กินฺนริมนฺทโลจเน
ยทิ เม วจนํ กริสฺสสิ สุขิตา เอหิ อคารมาวส
ปาสาทนิวาตวาสินี ปริกมฺมนฺเต กโรนฺตุ นาริโย
กาสิกสุขุมานิ ธารสฺสุ อภิโรเปหิ จ มาลวณฺณกํ
กญฺจนมณิมุตฺตกํ พหุํ วิวิธํ อาภรณํ กโรมิ เต
สุโธตรชปจฺฉทํ สุภํ โคณกตูลิกสนฺถตํ นวํ
อภิรูหิ สยนํ มหารหํ จนฺทนมณฺฑิตํ สารคนฺธิกํ
อุปฺปลํ จ อุทกโต อุพฺภตํ ยถา ยํ อมนุสฺสเสวิตํ
เอวํ ตุวํ พฺรหฺมจารินิ สเกสุ องฺเคสุ ชรํ คมิสฺสสิ
กินฺเต อิธ สารสมฺมตํ กุณปปูรมฺหิ สุสานวฑฺฒเนถ
เภทนธมฺเม กเฬวเร ยํ ทิสฺวา วิมโน อุทิกฺขสิ
อกฺขีนิ จ ตุริยาริว กินฺนริยาริว ปพฺพตนฺตเร
ตว เม นยนานิ ทกฺขิย ภิยฺโย กามรติ ปวฑฺฒติ
อุปฺปลสิขโรปมานิ เต วิมเล หาฏกสนฺนิเภ มุเข
ตว เม นยนานิ ทกฺขิย ภิยฺโย กามคุโณ ปวฑฺฒติ
อปิ ทูรคตา สเรมฺหเส อายตปเมฺห วิสุทฺธทสฺสเน



น หิ มตฺถิ ตยา ปิยตรา นยนา กินฺนริมนฺทโลจเน
อปเถน ปยาตุมิจฺฉสิ จนฺทํ กีฬนกํ คเวสสิ
สิเนรุํ ลงฺเฆตุมิจฺฉสิ โย ตฺวํ พุทฺธสุตํ ปตฺเถสิ
นตฺถิ หิ โลเก สเทวเก ราโค ยตฺถปิ ทานิ เม สิยา
นปิ นํ ชานามิ กีริโส อถ มคฺเคน หโต สมูลโก
อิงฺฆาฬขุยาว อุชฺฌิโต วิสปตฺโตริว อคฺคโต กโต
นปิ นํ ปสฺสามิ กีริโส อถ มคฺเคน หโต สมูลโก
ยสฺสา สิยา อปจฺจเวกฺขิตํ สตฺถา วา อนุสาสิโต สิยา
ตฺวํ ตาทิสิกํ ปโลภย ชานนฺตึ โส อิมํ วิหญฺญสิ
มยฺหํ หิ อกฺกุฏฺฐวนฺทิเต สุขทุกฺเข จ สติ อุปฏฺฐิตา
สงฺขตมสุภนฺติ ชานิย สพฺพตฺเถว มโน น ลิมฺปติ
สาหํ สุคตสฺส สาวิกา มคฺคฏฺฐงฺคิกยานยายินี
อุทฺธฏสลฺลา อนาสวา สุญฺญาคารคตา รมามิหํ
ทิฏฺฐา หิ มยา สุจิตฺติตา โสมฺภา ทารุกจิลฺลกานิ วา
ตนฺตีหิ จ ขีลเกหิ จ วินิพทฺธา วิวิธํ ปนจฺจิตา
ตมฺหุทฺธเฏ ตนฺติขีลเก วิสฺสฏฺเฐ วิกเล ปริปกฺกเต
อวินฺเท ขณฺฑโส กเต กิมฺหิ ตตฺถ มนํ นิเวสเย
ตถูปมํ เทหกานิ มํ เตหิ ธมฺเมหิ วินา น วตฺตนฺติ



ธมฺเมหิ วินา น วตฺตนฺติ กิมฺหิ ตตฺถ มนํ นิเวสเย
ยถา หริตาเลน มกฺขิตํ อทฺทส จิตฺติกํ ภิตฺติยา กตํ
ตมฺหิ เต วิปรีตทสฺสนํ ปญฺญา มานุสิกา นิรตฺถิกา
มายํ วิย อคฺคโต กตํ สุปินนฺเตว สุวณฺณปาทปํ
อุปธาวสิ อนฺธ ริตฺตกํ ชนมชฺเฌริว รุปฺปรูปกํ
วฏฺฏนิริว โกฏโรหิตา มชฺเฌ พุพฺพุฬกา สอสฺสุกา
ปีฬโกฬิกา เจตฺถ ชายติ วิวิธา จกฺขุวิธา ว มณฺฑิตา
อุปาทิย จารุทสฺสนา น จ ปชฺชิตฺถ อลคฺคมานสา
หนฺท เต จกฺขุํ หรสฺสุ ตํ ตสฺส นรสฺส อทาสิ ตาวเท
ตสฺส จ วิรมาสิ ตาวเท ราโค ตตฺถ ขมาปยิ จ นํ
โสตฺถิ สิยา พฺรหฺมจารินิ น ปุโน เอทิสกํ ภวิสฺสต
อาหนิย เอทิสํ ชนํ อคฺคึ ปชฺชลิตํว ลิงฺคิย
คณฺหิสฺสํ อาสีวิสํ วิย อปิ นุ โสตฺถิ สิยา ขเมหิ โน
มุตฺตา จ ตโต สา ภิกฺขุนี อคมิ พุทฺธวรสฺส สนฺติกํ
ปสฺสิย วรปุญฺญลกฺขณํ จกฺขุ อาสิ ยถาปุราณกนฺติ
สุภา ชีวกมฺพวนิกา
ตึสนิปาโต สมตฺโต





เถรีคาถาย จตฺตาฬีสนิปาโต
นครมฺหิ กุสุมนาเม ปาฏลิปุตฺตมฺหิ ปฐวิยา
มณฺเฑ สกฺยกุลกุลีนาโย เทฺว ภิกฺขุนิโย คุณวติโย
อิสิทาสี ตตฺถ เอกา ทุติยา โพธีติ สีลสมฺปนฺนา จ
ฌานชฺฌายนรตาโย พหุสฺสุตาโย ธุตกิเลสาโย
ตา ปิณฺฑาย จริตฺวาน ภตฺตตฺถํ กริย โธตาปตฺตาโย
รหิตมฺหิ สุขนิสินฺนา อิมา คิรา อพฺภวเทสุํ
ปาสาทิกาสิ อยฺเย อิสิทาสิ วโยปิ เต อปริหีโน
กึ ทิสฺวาน วลิกํ อถาสิ เนกฺขมฺมมนุยุตฺตา
เอวมนุยุญฺชิยมานา สา รหิเต ธมฺมเทสนากุสลา
อิสิทาสี อิทํ วจนมพฺรวิ สุณ โพธิ ยถามฺหิ ปพฺพชิตา
อิโต ปรํ วิสชฺชนกถา
อุชฺเชนิยา ปุรวเร มยฺหํ ปิตา สีลสํวุโต เสฏฺฐี
ตสฺสมฺหิ เอกา ธีตา ปิยา มนาปา ทยิตา จ
อถ เม สาเกตโต วรโก อาคจฺฉิ อุตฺตมกุลีโน
เสฏฺฐี ปหูตรตโน ตสฺส มํ สุณฺหํ อทาสิ ตาโต
สสฺสุยา สสฺสุรสฺส จ สายํ ปาตํ ปณามมุปคมฺม
สิรสา กโรมิ ปาเท วนฺทามิ ยถามฺหิ อนุสิฏฺฐา




ยา มยฺหํ สามิกสฺส ภคินิโย ภาตุโน ปริชโน วา
ตํ เอกวารกํปิ ทิสฺวา อุพฺพิคฺคา อาสนํ เทมิ
อนฺเนน จ ปาเนน จ ขชฺเชน จ ยญฺจ ตตฺถ สนฺนิหิตํ
ฉาเทมิ อุปนยามิ จ เทมิ ยํ ยสฺส ปฏิรูปํ
กาเลน อุฏฺฐหิตฺวา ปติฆรํ สมุปคมึ
อุมฺมารโธตหตฺถปาทา ปญฺชลิกา สามิกมุเปมิหํ
โกจฺฉํ ปสาทํ อญฺชนญฺจ อาทาสกญฺจ คณฺหิตฺวา
ปริกมฺมการิกา วิย สยเมว ปตึ วิภูเสมิ
สยเมว โอทนํ สาธยามิ สยเมว ภาชนํ โธวึ
มาตาว เอกปุตฺตกํ ตถา ภตฺตารํ ปริจรามิ
เอวํ มํ ภตฺติกตํ อนุตฺตรํ การิกํ ตํ นิหตมานํ
อุฏฺฐายิกํ อนลสํ สีลวตึ ทุสฺสเต ภตฺตา
โส มาตรญฺจ ปิตรญฺจ ภณติ อาปุจฺฉาหํ คมิสฺสามิ
อิสิทาสิยา น สห วจฺฉํ เอกาคาเรหํ สห วตฺถุํ
มา เอวํ ปุตฺต อวจ อิสิทาสี ปณฺฑิตา ปริพฺยตฺตาย
อุฏฺฐายิกา อนลสา กึ ตุยฺหํ น โรจเต ปุตฺต
น จ เม หึสติ กิญฺจิ น จาหํ อิสิทาสิยา สห วจฺฉํ
เทสฺสาว เม อลํ เม อาปุจฺฉาหํ คมิสฺสามิ
ตสฺส วจนํ สุณิตฺวา สสฺสู สสฺสุโร จ มํ อปุจฺฉึสุ
กิสฺส ตยา อปรทฺธํ ภณ กตํ วิสฺสฏฺฐา ยถาภูตํ




นปิหํ อปรชฺฌํ กิญฺจิ นปิ หึเสว น คณามิ ทุพฺพจนํ
กึ สกฺกา กาตุเย ยํ มํ วิเทสฺสเต ภตฺตา
เต มํ ปิตุ ฆรํ ปฏิ นยึสุ วิมนา ทุกฺเขน อธิภูตา
ปุตฺตมนุรกฺขมานา ชินามฺหเส รูปินึ ลจฺฉึ
อถ มํ อทาสิ ตาโต อฑฺฒสฺส ฆรมฺหิ ทุติยกุลิกสฺส
ตโต อุปฑฺฒสุงฺเกน เยน มํ วินฺทถ เสฏฺฐิ
ตสฺสปิ ฆรมฺหิ มาสํ อวสึ อถ โสปิ มํ ปฏิจฺฉติ
ทาสีว อุปฏฺฐหนฺตึ อทูสิกํ สีลสมฺปนฺนํ
ภิกฺขาย จ วิจรนฺตํ ทมกํ ทนฺตํ เม ปิตา ภณติ
โส สิหิ เม ชามาตา นิกฺขิป โปนฺติญฺจ ฆฏิกญฺจ
โสปิ วสิตฺวา ปกฺขํ อถ ตาตํ ภณติ เทหิ เม
โปนฺตึ ฆฏิกญฺจ กปลฺลกญฺจ ปุนปิ ภิกฺขํ จริสฺสามิ
อถ นํ ภณติ ตาโต อมฺมา สพฺโพ จ เม ญาติคณวคฺโค
กินฺเต น กิรติ อิธ ภณ ขิปฺปํ ยนฺเต กริหิติ
เอวํ ภณิโต ภณติ ยทิ เม อตฺตา สกฺโกติ อลํ มยฺหํ
อิสิทาสิยา น สห วจฺฉํ เอกฆเรหํ สห วตฺถุํ
วิสฺสชฺชิโต คโต โส อหํปิ เอกากินี วิจินฺเตมิ
อาปุจฺฉิตฺวาน คจฺฉามิ มริตุํ วา ปพฺพชิตุํ
อถ อยฺยา ชินทตฺตา อาคจฺฉิ โคจราย จรมานา




ตาตกุลํ วินยธรี พหุสฺสุตา สีลสมฺปนฺนา
ตํ ทิสฺวาน อมฺหากํ อุฏฺฐายาสนํ ตสฺสา ปญฺญาปยึ
นิสินฺนาย จ ปาเท วนฺทิตฺวา โภชนมทาสึ
อนฺนปาเนน ขชฺเชน จ ยญฺจ ตตฺถ สนฺนิหิตํ
สนฺตปฺปยิตฺวาน อวจํ อยฺเย อิจฺฉามิ ปพฺพชิตุํ
อถ มํ ภณติ ตาโต อิเธว ปุตฺติเก จราหิ ตํ ธมฺมํ
อนฺเนน จ ปาเนน จ สนฺตปฺปย สมเณ ทฺวิชาตี จ
อถาหํ ภณามิ ตาตํ โรทนฺตี อญฺชลึ ปณาเมตฺวา
อนุชานาหิ มํ ตาต มยา ปกตํ กมฺมํ ตํ นิชฺชเรสฺสามิ
อถ มํ ภณติ ตาโต ปาปุณ โพธิญฺจ อคฺคธมฺมญฺจ
นิพฺพานญฺจ ลภสฺสุ ยํ สจฺฉิกริ ทฺวิปทเสฏฺโฐ
มาตาปิตู อภิวาทยิตฺวา สพฺพญฺจ ญาติคณวคฺคํ
สตฺตาหํ ปพฺพชิตา ติสฺโส วิชฺชา อผุสฺสยึ
ชานามิ อตฺตโน สตฺต ชาติโย ยสฺสา ยํ ผลํ วิปาโก
ตํ ตว อาจิกฺขิสฺสํ ตํ เอกมนา นิสาเมหิ
นครมฺหิ เอรกกจฺเฉ สุวณฺณกาโร อหํ ปหูตธโน
โยพฺพนมเทน มตฺโต โส ปรทารํ อเสวิหํ
โสหํ ตโต จวิตฺวา นิรยมฺหิ อปจฺจิสํ จิรํ
ปกฺโก ตโต จ อุฏฺฐหิตฺวา มกฺกฏิยา กุจฺฉิโมกฺกมึ





สตฺตาหํ ชาตกมฺมํ มหากปิ ยูถโป นิลฺลจฺเฉสิ
ตสฺเสตํ กมฺมผลํ ยถาปิ คนฺตฺวาน ปรทารํ
โสหํ ตโต จวิตฺวา กาลํ กริตฺวา สินฺธวารญฺเญ
กาณาย จ ขญฺชาย จ เอฬกิยา กุจฺฉิโมกฺกมึ
ทฺวาทสวสฺสานิ อหํ นิลฺลจฺฉิโต ทารเก ปริวหิตฺวา
กิมินาวฏฺโฏ อกลฺโล ยถาปิ คนฺตฺวาน ปรทารํ
โสหํ ตโต จวิตฺวา โควาณิชกสฺส คาวิยา ชาโต
วจฺโฉ ลาขาตมฺโพ นิลฺลจฺฉิโต ทฺวาทเส มาเส
เต ปุน นงฺคลมหํ สกฏํ จ ธารยามิ
อนฺโธวฏฺโฏ อกลฺโล ยถาปิ คนฺตฺวาน ปรทารํ
โสหํ ตโต จวิตฺวา วีถิยา ทาสิยา ฆเร ชาโต
เนว มหิลา น ปุริโส ยถาปิ คนฺตฺวาน ปรทารํ
ตึสติวสฺสมฺหิ มโต สากฏิกกุลมฺหิ ทาริกา ชาตา
กปณมฺหิ อปฺปโภเค ธนิกปุริสปาตพหุลมฺหิ
ตํ มํ ตโต สตฺถวาโห อุสฺสนฺนาย วิปุลาย วฑฺฒิยา
โอกฑฺฒติ วิลปนฺตึ อจฺฉินฺทิตฺวา กุลฆรสฺส
อถ โสฬสเม วสฺเส ทิสฺวาน มํ ปตฺตโยพฺพนํ กญฺญํ
โอรุทฺธตสฺส ปุตฺโต คิริทาโส นาม นาเมน
ตสฺสปิ อญฺญา ภริยา สีลวตี คุณวตี ยสวตี จ



อนุรตฺตา ภตฺตารํ ตสฺสาหํ วิทฺเทสนมกาสึ
ตสฺเสตํ กมฺมผลํ ยํ มํ อปกิริตูน คจฺฉนฺติ
ทาสีว อุปฏฺฐหนฺตึ ตสฺสปิ อนฺโต กโต มยาติ
อิสิทาสี
จตฺตาฬีสนิปาโต สมตฺโต

เถรีคาถาย มหานิปาโต
มนฺตาวติยา นคเร รญฺโญ โกญฺจสฺส อคฺคมเหสิยา
ธีตา อาสิ สุเมธา ปาสาทิกา สาสนกเรหิ
สีลวตี จิตฺตกถิกา พหุสฺสุตา พุทฺธสาสเน วินีตา
มาตาปิตโร อุปคมฺม ภณติ อุภโย นิสาเมถ
นิพฺพานาภิรตา อหํ อสสฺสตํ ภวคตํ ยทิปิ ทิพฺพํ
กิมงฺคํ ปน ตุจฺฉา กามา อปฺปสฺสาทา พหุวิฆาตา
กามา กฏุกา อาสีวิสูปมา เยสุ มุจฺฉิตา พาลา
เต ทีฆรตฺตํ นิรเย สมปฺปิตา หญฺญนฺเต ทุกฺขิตา
โสจนฺติ ปาปกมฺมา วินิปาเต ปาปพุทฺธิโน สทา
กาเยน วาจาย จ มนสา จ อสํวุตา พาลา
พาลา เต ทุปฺปญฺญา อเจตนา ทุกฺขสมุทโยรุทฺธา



เทเสนฺเต อชานนฺตา น พุชฺฌเร อริยสจฺจานิ
สจฺจานิ อมฺม พุทฺธวรเทสิตานิ เต พหุตรา อชานนฺตา เย
อภินนฺทนฺติ ภวคตํ ปิหนฺติ เทเวสุ อุปปตฺตึ
เทเวสุปิ อุปปตฺติ อสสฺสตา ภวคเต อนิจฺจมฺหิ
น จ อุตฺตสนฺติ พาลา ปุนปฺปุนํ ชายิตพฺพสฺส
จตฺตาโร วินิปาตา เทฺว จ คติโย กถญฺจิ ลพฺภนฺติ
น จ วินิปาตคตานํ ปพฺพชฺชา อตฺถิ นิรเยสุ
อนุชานาถ มํ อุภโย ปพฺพชิตุํ ทสพลสฺส ปาวจเน
อปฺโปสฺสุกฺกา ฆฏิสฺสํ ชาติมรณปฺปหานาย
กึ ภวคเตน อภินนฺทิเตน กายกลินา อสาเรน
ภวตณฺหาย นิโรธา อนุชานาถ ปพฺพชิสฺสามิ
พุทฺธานํ อุปฺปาโท วิวชฺชิโต อกฺขโณ ขโณ ลทฺโธ
สีลานิ พฺรหฺมจริยํ ยาวชีวํ น ทูเสยฺยํ
เอวํ ภณติ สุเมธา อถ นํ มาตาปิตโร อหํสุ
น มยํ คหฏฺฐา มรณวสํ คตาว ชเหสฺสาม
มาตา ทุกฺขิตา โรทติ ปิตา จ ทุกฺขิโต ตถา โสกสมภิภูโต
ฆเฏนฺติ ตํ สญฺญาเปตุํ ปาสาทตเล ฉมา ปติตํ
อุฏฺเฐหิ ปุตฺติเก กึ โสจิเตน ทินฺนาสิ วารณวติมฺหิ





ราชา อนิกรตฺโต อภิรูโป ตสฺส ตฺวํ ทินฺนา
อคฺคมเหสี ภวิสฺสสิ อนิกรตฺตสฺส ราชิโน ภริยา
สีลานิ พฺรหฺมจริยํ ปพฺพชฺชา ทุกฺกรา ปุตฺติเก
รชฺเช อาณา ธนมิสฺสริยํ โภคา สุขา ทหริกาปิ
ตสฺมา ภุญฺชาหิ กามโภเค วาเรยฺยํ โหตุ เต ปุตฺต
อถ เน ภณติ สุเมธา มา เอทิสกานิ ภวคตํ อสารํ
ปพฺพชฺชา วา โหตุ มรณํ วา เม น เจว วาเรยฺยํ
กิมิว ปูติกายํ อสุจึ สวนคนฺธํ ภยานกํ กุณปํ
อภิสํวิเสยฺยํ ภสฺตํ สกิปคฺฆริตํ อสุจิปุณฺณํ
กิมิว ตาหํ ชานนฺตี วิกูลกํ มํสโลหิตุปลิตฺตํ
กิมิกุลาลยํ สกุณภตฺตํ กเฬวรํ กิสฺส ทิยฺยตีติ
นิพฺพุยฺหติ สุสานํ อจิรํ กาโย อเปตวิญฺญาโณ
ฉฑฺฑิโต กลิงฺครํ วิย ชิคุจฺฉมาเนหิ ญาตีหิ
ฉฑฺฑูน นํ สุสาเน ปรภตฺตํ นฺหายนฺติ ชิคุจฺฉนฺตา
นิยกา มาตาปิตโร กึ ปน สาธารณา ชนตา
อชฺโฌสิตา อสาเร กเฬวเร อฏฺฐินฺหารุสงฺฆาเต
เขฬสฺสุจฺจารสฺสว ปริปุณฺเณ ปูติกายมฺหิ
โย นํ วินิพฺภุชิตฺวา อพฺภนฺตรมสฺส พาหิรํ




กยิรา คนฺธสฺส อสหมานา สกาปิ มาตา ชิคุจฺเฉยฺย
ขนฺธธาตุอายตนํ สงฺขตํ ชาติมูลกํ ทุกฺขํ
โยนิโส อรุจึ ภณนฺติ วาเรยฺยํ กิสฺส อิจฺเฉยฺยํ
ทิวเส ทิวเส ติสตฺติสตานิ นวนวา ปาเตยฺยุํ กายมฺหิ
วสฺสสตมฺปิ ปฆาโต เสยฺโย ทุกฺขสฺส เจว ขโย
อชฺฌุปคจฺเฉ ฆาตํ โย วิญฺญาเยวํ สตฺถุโน วจนํ
ทีโฆ จ เตสํ สํสาโร ปุนปฺปุนํ หญฺญมานานํ
เทเวสุ มนุสฺเสสุ จ ติรจฺฉานโยนิยา อสุรกาเย
เปเตสุ จ นิรเยสุ จ อปริมิตา ทียนฺเต ฆาตา
นิรเยสุ พหู วินิปาตคตสฺส กิลิสฺสมานสฺส
เทเวสุปิ อตฺตาณํ นิพฺพานสุขา ปรํ นตฺถิ
ปตฺตา เต นิพฺพานํ เย ยุตฺตา ทสพลสฺส ปาวจเน
อปฺโปสฺสุกฺกา ฆเฏนฺติ ชาติมรณปฺปหานาย
อชฺเชว ตาต อภินิกฺขมิสฺสํ โภเคหิ กึ อสาเรหิ
นิพฺพิณฺณา เม กามา วนฺตสมา ตาลวตฺถุกตา
สา เจวํ ภณติ ปิตรํ อนิกรตฺโต จ ยสฺส ทินฺนา
อุปยาสิปิ ตรุณาวุโต วาเรยฺยํ อุปฏฺฐิเต กาเล
อถ อสิตนิจิตมุทุเก เกเส ขคฺเคน ฉินฺทิย
สุเมธา ปาสาทญฺจ ปิเธตฺวา ปฐมชฺฌานํ สมาปชฺชิ




สมาปตฺตีหิ สมาปนฺนา อนิกรตฺโต จ อาคโต นครํ
ปาสาเทว สุเมธา อนิจฺจสญฺญา สุภาเวติ
สา จ มนสิ กโรติ อนิกรตฺโต จ อารุหิ ตุริตํ
มณิกนกภูสิตงฺโค กตญฺชลี ยาจติ สุเมธํ
รชฺเช อาณา ธนมิสฺสริยํ โภคา สุขา ทหริกาปิ
ภุญฺชาหิ กามโภเค กามสุขา ทุลฺลภา โลเก
นิสฺสฏฺฐํ เต รชฺชํ โภเคว ภุญฺชสฺสุ เทหิ ทานานิ
มา ทุมฺมนา อโหสิ มาตาปิตโร เต ทุกฺขิตา
ตนฺตํ ภณติ สุเมธา กาเมหิ อนตฺถิกา วิคตโมหา
มา กาเม อภินนฺทิ กาเมสฺวาทีนวํ ปสฺส
จาตุทฺทีโป ราชา มนฺธาตา อาสิ กามโภคินํ อคฺโค
อติตฺโต กาลกโต น จสฺส ปริปูริตา อิจฺฉา
สตฺต รตนานิ วสฺเสยฺย วุฏฺฐิมา ทสทิสา สมนฺเตน
น จตฺถิ ติตฺติ กามานํ อติตฺตาว มรนฺติ นรา
อสิสูนูปมา กามา กามา สปฺปสิโรปมา
อุกฺโกปมา อนุทหนฺติ อฏฺฐิกงฺกลสนฺนิภา
อนิจฺจา อทฺธุวา กามา พหุทุกฺขา มหาวิสา
อโยคุโฬว สนฺตตฺโต อฆมูลา ทุกฺขปฺผลา
รุกฺขปฺผลูปมา กามา มํสเปสูปมา ทุขา



สุปิโนปมา วญฺจนียา กามา ยาจิตกูปมา
สตฺติสูลูปมา กามา โรโค คณฺโฑ อฆํ นิฆํ
องฺคารกาสุสทิสา อฆมูลํ ภยํ วโธ
เอวํ พหุทุกฺขา กามา อกฺขาตา อนฺตรายิกา
คจฺฉถ น เม ภวคเต วิสฺสาโส อตฺถิ อตฺตโน
กึ มม ปโร กริสฺสติ อตฺตโน สีสมฺหิ ฑยฺหมานมฺหิ
อนุพนฺเธ ชรามรเณ ตสฺส ฆาตาย ฆฏิตพฺพํ
ทฺวารํ อปาปุณิตฺวานายํ มาตาปิตโร อนิกรตฺตญฺจ
ทิสฺวาน ฉมํ นิสินฺเน โรทนฺเต อิทมโวจ
ทีโฆ พาลานํ สํสาโร ปุนปฺปุนญฺจ โรทตํ
อนมตคฺเค ปิตุ มรเณ ภาตุ วเธ อตฺตโน จ วเธ
อสฺสุ ถญฺญํ รุธิรํ สํสารํ อนมตคฺคโต สรถ
สตฺตานํ สํสรตํ สราหิ อฏฺฐีนญฺจ สนฺนิจยํ
สร จตุโรทธี อุปนีเต อสฺสุถญฺญรุธิรมฺหิ
สร เอกกปฺปมฏฺฐีนํ สญฺจยํ วิปุเลน สมํ
อนมตคฺเค สํสรโต มหึ ชมฺพุทีปมุปนีตํ
โกลฏฺฐิมตฺตคุฬิกา มาตาปิตูเสฺวว นปฺปโหนฺติ
สร ติณกฏฺฐสาขาปลาสํ อุปนีตํ อนมตคฺคโต
ปิตูสุ จตุรงฺคุลิกา ฆฏิกา ปิตุปิตูเสฺว นปฺปโหนฺติ
สร กาณกจฺฉปํ ปุพฺเพ สมุทฺเท อปรโต จ ยุคจฺฉิทฺทํ



สิรํ ตสฺส จ ปฏิมุกฺกํ มนุสฺสลาภมฺหิ โอปมฺมํ
สร รูปํ เผณปิณฺโฑปมสฺส กายกลิโน อสารสฺส
ขนฺเธ ปสฺส อนิจฺเจ สราหิ นิรเย พหุวิฆาเต
สร กฏสึ วฑฺเฒนฺเต ปุนปฺปุนํ ตาสุ ตาสุ ชาตีสุ
สร กุมฺภีลภยานิ จ สราหิ จตฺตาริ สจฺจานิ
อมตมฺหิ วิชฺชมาเน กึ ตว ปญฺจกฏุเกน ปีเตน
สพฺพา หิ กามรติโย กฏุกตรา ปญฺจกฏุเกน
อมตมฺหิ วิชฺชมาเน กึ ตว กาเมหิ เย ปริฬาหา
สพฺพา หิ กามรติโย ชลิตา จ กุถิตา กุปิตา สนฺตาปิตา
อสปตฺตมฺหิ สมาเน กึ ตว กาเมหิ เย พหุสปตฺตา
ราชคฺคิโจรอุทกปฺปิเยหิ สาธารณา กามา พหุสปตฺตา
โมกฺขมฺหิ วิชฺชมาเน กึ ตว กาเมหิ เยสุ วธพนฺโธ
กาเมสุ หิ วธพนฺโธ กามกามา ทุกฺขานิ อนุโภนฺติ
อาทีปิตา ติณุกฺกา คณฺหนฺตํ ทหนฺติ เนว มุญฺจนฺติ
อุกฺโกปมา หิ กามา ทหนฺติ เย เต น มุญฺจนฺติ
มา อปฺปกสฺส เหตุ กาม- สุขสฺส วิปุลํ ชหิ สุขํ
มา ปุถุโลโมว พลิสํ คิลิตฺวา ปจฺฉา วิหญฺญสิ
กาเมหิ มา ปริพฺภมสิ สุนโขว สงฺขลาพทฺโธ
กาหนฺติ ขุ ตํ กามา ฉาตา สุนขํว จณฺฑาลา




อปริมิตญฺจ ทุกฺขํ พหูนิ จ จิตฺตโทมนสฺสานิ
อนุโภหิสิ กามยุตฺโต ปฏินิสฺสช อทฺธุเว กาเม
อชรมฺหิ วิชฺชมาเน กึ ตว กาเมหิ เย สุชรา
มรณพฺยาธิคหิตา สพฺพา สพฺพตฺถ ชาติโย
อิทมชรมิทมรณํ อิทมชรามรณปทมโสกํ
อสปตฺตมสมฺพาธํ อขลิตมภยํ นิรุปตาปํ
อธิคตมิทํ พหูหิ อมตํ อชฺชาปิ จ ลภนียํ อิทํ
โย โยนิโส ปยุญฺชติ น จ สกฺกา อฆฏมาเนน
เอวํ ภณติ สุเมธา สงฺขารคเต รตึ อลภมานา
อนุเนนฺตี อนิกรตฺตํ เกเสว ฉมํ ขิปิ สุเมธา
อุฏฺฐาย อนิกรตฺโต ปญฺชลิโก ยาจิ ตสฺสา ปิตรํ โส
วิสฺสชฺเชถ สุเมธํ ปพฺพชิตุํ วิโมกฺขสจฺจทสฺสาวี
สา วิสฺสชฺชิตา มาตาปิตูหิ ปพฺพชิ โสกภยภีตา
ฉ อภิญฺญา สจฺฉิกตา อคฺคผลํ สิกฺขมานาย
อจฺฉริยมพฺภุตนฺตํ นิพฺพานํ อาสิ ราชกญฺญาย
ปุพฺเพนิวาสจริตํ ยถา พฺยากริ ปจฺฉิเม กาเล
ภควติ โกนาคมเน สงฺฆารามมฺหิ นวนิเวสมฺหิ
สขิโย ติสฺโส ชนิโย วิหารทานํ อทาสิมฺหา
ทสกฺขตฺตุํ สตกฺขตฺตุํ ทสสตกฺขตฺตุํ สตานิ จ สตกฺขตฺตุํ




เทเวสุ อุปปชฺชิมฺหา โก ปน วาโท มานุสเกสุ
เทเวสุ มหิทฺธิกา อหุมฺหา มานุสกมฺหิ โก ปน วาโท
สตฺตรตนสฺส มเหสี อิตฺถีรตนํ อหํ อาสึ
โส เหตุ โส ปภโว ตํ มูลํ จ สาสเน ขมํ
ตํ ปฐมสโมธานํ ตํ ธมฺมรตาย นิพฺพานํ
เอวํ กเถนฺติ เย สทฺทหนฺติ วจนํ อโนมปญฺญสฺส
นิพฺพินฺทนฺติ ภวคเต นิพฺพินฺทิตฺวา วิรชฺชนฺตีติ
สุเมธา
มหานิปาโต สมตฺโต
คาถาสตานิ จตฺตาริ อสีติ ปุน จุทฺทส
เถริเยกุตฺตรสตฺตา สพฺพา ตา อาสวกฺขยาติ
เถริยา คาถาโย สมตฺตา



