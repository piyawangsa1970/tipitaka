
วินยปิฏเก มหาวิภงฺคสฺส
ทุติโย ภาโค

นโม ตสฺส ภควโต อรหโต สมฺมาสมฺพุทฺธสฺส
นิสฺสคฺคิยกณฺฑํ
อิเม โข ปนายสฺมนฺโต ตึส นิสฺสคฺคิยา ปาจิตฺติยา ธมฺมา
อุทฺเทสํ อาคจฺฉนฺติ
จีวรวคฺคสฺส ปฐมสิกฺขาปทํ
เตน สมเยน พุทฺโธ ภควา เวสาลิยํ วิหรติ โคตมเก
เจติเย เตน โข ปน สมเยน ภควตา ภิกฺขูนํ ติจีวรํ อนุญฺญาตํ
โหติ ฉพฺพคฺคิยา ภิกฺขู ภควตา ติจีวรํ อนุญฺญาตนฺติ อญฺเญเนว
ติจีวเรน คามํ ปวิสนฺติ อญฺเญเนว ติจีวเรน อาราเม อจฺฉนฺติ
อญฺเญเนว ติจีวเรน นหานํ โอตรนฺติ เย เต ภิกฺขู อปฺปิจฺฉา
สนฺตุฏฺฐา ลชฺชิโน กุกฺกุจฺจกา สิกฺขากามา เต อุชฺฌายนฺติ ขียนฺติ
วิปาเจนฺติ กถํ หิ นาม ฉพฺพคฺคิยา ภิกฺขู อติเรกจีวรํ ธาเรสฺสนฺตีติ
อถโข เต ภิกฺขู ภควโต เอตมตฺถํ อาโรเจสุํ อถโข
ภควา เอตสฺมึ นิทาเน เอตสฺมึ ปกรเณ ภิกฺขุสงฺฆํ สนฺนิปาตาเปตฺวา
ฉพฺพคฺคิเย ภิกฺขู ปฏิปุจฺฉิ สจฺจํ กิร ตุเมฺห ภิกฺขเว อติเรกจีวรํ




ธาเรถาติ สจฺจํ ภควาติ วิครหิ พุทฺโธ ภควา อนนุจฺฉวิกํ
โมฆปุริสา อนนุโลมิกํ อปฺปฏิรูปํ อสฺสามณกํ อกปฺปิยํ อกรณียํ
กถํ หิ นาม ตุเมฺห โมฆปุริสา อติเรกจีวรํ ธาเรสฺสถ เนตํ
โมฆปุริสา อปฺปสนฺนานํ วา ปสาทาย ปสนฺนานํ วา ภิยฺโยภาวาย
เป เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ โย ปน
ภิกฺขุ อติเรกจีวรํ ธาเรยฺย นิสฺสคฺคิยํ ปาจิตฺติยนฺติ เอวญฺจิทํ
ภควตา ภิกฺขูนํ สิกฺขาปทํ ปญฺญตฺตํ โหติ
เตน โข ปน สมเยน อายสฺมโต อานนฺทสฺส อติเรกจีวรํ
อุปฺปนฺนํ โหติ อายสฺมา จ อานนฺโท ตํ จีวรํ อายสฺมโต
สารีปุตฺตสฺส ทาตุกาโม โหติ อายสฺมา จ สารีปุตฺโต สาเกเต
วิหรติ อถโข อายสฺมโต อานนฺทสฺส เอตทโหสิ ภควตา
สิกฺขาปทํ ปญฺญตฺตํ น อติเรกจีวรํ ธาเรตพฺพนฺติ อิทญฺจ เม
อติเรกจีวรํ อุปฺปนฺนํ อหญฺจิมํ จีวรํ อายสฺมโต สารีปุตฺตสฺส
ทาตุกาโม อายสฺมา จ สารีปุตฺโต สาเกเต วิหรติ กถํ นุ
โข มยา ปฏิปชฺชิตพฺพนฺติ อถโข อายสฺมา อานนฺโท ภควโต
เอตมตฺถํ อาโรเจสิ กีวจิรํ ปนานนฺท สารีปุตฺโต อาคจฺฉิสฺสตีติ
นวมํ วา ภควา ทิวสํ ทสมํ วาติ อถโข ภควา เอตสฺมึ
นิทาเน เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ
อนุชานามิ ภิกฺขเว ทสาหปรมํ อติเรกจีวรํ ธาเรตุํ เอวญฺจ ปน
ภิกฺขเว อิมํ สิกฺขาปทํ อุทฺทิเสยฺยาถ นิฏฺฐิตจีวรสฺมึ ภิกฺขุนา




อุพฺภตสฺมึ กฐิเน ทสาหปรมํ อติเรกจีวรํ ธาเรตพฺพํ ตํ อติกฺกามยโต
นิสฺสคฺคิยํ ปาจิตฺติยนฺติ
นิฏฺฐิตจีวรสฺมินฺติ ภิกฺขุโน จีวรํ กตํ วา โหติ นฏฺฐํ
วา วินฏฺฐํ วา ทฑฺฒํ วา จีวราสา วา อุปจฺฉินฺนา อุพฺภตสฺมึ
กฐิเนติ อฏฺฐนฺนํ มาติกานํ อญฺญตราย มาติกาย อุพฺภตํ โหติ
สงฺเฆน วา อนฺตรา อุพฺภตํ โหติ ทสาหปรมนฺติ ทสาหปรมตา
ธาเรตพฺพํ อติเรกจีวรํ นาม อนธิฏฺฐิตํ อวิกปฺปิตํ จีวรํ นาม
ฉนฺนํ จีวรานํ อญฺญตรํ จีวรํ วิกปฺปนูปคํ ปจฺฉิมํ ตํ อติกฺกามยโต
นิสฺสคฺคิยํ โหตีติ เอกาทเส อรุณุคฺคมเน นิสฺสคฺคิยํ โหติ นิสชฺชิตพฺพํ
สงฺฆสฺส วา คณสฺส วา ปุคฺคลสฺส วา เอวญฺจ ปน ภิกฺขเว
นิสฺสชฺชิตพฺพํ
เตน ภิกฺขุนา สงฺฆํ อุปสงฺกมิตฺวา เอกํสํ อุตฺตราสงฺคํ
กริตฺวา วุฑฺฒานํ ภิกฺขูนํ ปาเท วนฺทิตฺวา อุกฺกุฏิกํ นิสีทิตฺวา
อญฺชลึ ปคฺคเหตฺวา เอวมสฺส วจนีโย อิทํ เม ภนฺเต จีวรํ
ทสาหาติกฺกนฺตํ นิสฺสคฺคิยํ อิมาหํ สงฺฆสฺส นิสฺสชฺชามีติ
นิสฺสชฺชิตฺวา อาปตฺติ เทเสตพฺพา พฺยตฺเตน ภิกฺขุนา ปฏิพเลน





อาปตฺติ ปฏิคฺคเหตพฺพา นิสฺสฏฺฐจีวรํ ทาตพฺพํ สุณาตุ เม
ภนฺเต สงฺโฆ อิทํ จีวรํ อิตฺถนฺนามสฺส ภิกฺขุโน นิสฺสคฺคิยํ สงฺฆสฺส
นิสฺสฏฺฐํ ยทิ สงฺฆสฺส ปตฺตกลฺลํ สงฺโฆ อิมํ จีวรํ อิตฺถนฺนามสฺส
ภิกฺขุโน ทเทยฺยาติ
เตน ภิกฺขุนา สมฺพหุเล ภิกฺขู อุปสงฺกมิตฺวา เอกํสํ
อุตฺตราสงฺคํ กริตฺวา วุฑฺฒานํ ภิกฺขูนํ ปาเท วนฺทิตฺวา อุกฺกุฏิกํ
นิสีทิตฺวา อญฺชลึ ปคฺคเหตฺวา เอวมสฺส วจนีโย อิทํ เม ภนฺเต
จีวรํ ทสาหาติกฺกนฺตํ นิสฺสคฺคิยํ อิมาหํ อายสฺมนฺตานํ นิสฺสชฺชามีติ
นิสฺสชฺชิตฺวา อาปตฺติ เทเสตพฺพา พฺยตฺเตน ภิกฺขุนา
ปฏิพเลน อาปตฺติ ปฏิคฺคเหตพฺพา นิสฺสฏฺฐจีวรํ ทาตพฺพํ สุณนฺตุ
เม อายสฺมนฺตา อิทํ จีวรํ อิตฺถนฺนามสฺส ภิกฺขุโน นิสฺสคฺคิยํ
อายสฺมนฺตานํ นิสฺสฏฺฐํ ยทายสฺมนฺตานํ ปตฺตกลฺลํ อายสฺมนฺตา
อิมํ จีวรํ อิตฺถนฺนามสฺส ภิกฺขุโน ทเทยฺยุนฺติ
เตน ภิกฺขุนา เอกํ ภิกฺขุํ อุปสงฺกมิตฺวา เอกํสํ อุตฺตราสงฺคํ
กริตฺวา อุกฺกุฏิกํ นิสีทิตฺวา อญฺชลึ ปคฺคเหตฺวา เอวมสฺส วจนีโย
อิทํ เม อาวุโส จีวรํ ทสาหาติกฺกนฺตํ นิสฺสคฺคิยํ อิมาหํ อายสฺมโต
นิสฺสชฺชามีติ นิสฺสชฺชิตฺวา อาปตฺติ เทเสตพฺพา เตน ภิกฺขุนา
อาปตฺติ ปฏิคฺคเหตพฺพา นิสฺสฏฺฐจีวรํ ทาตพฺพํ อิมํ จีวรํ
อายสฺมโต ทมฺมีติ
ทสาหาติกฺกนฺเต อติกฺกนฺตสญฺญี นิสฺสคฺคิยํ ปาจิตฺติยํ

สงฺโฆ ญาเปตพฺโพ


ทสาหาติกฺกนฺเต เวมติโก นิสฺสคฺคิยํ ปาจิตฺติยํ ทสาหาติกฺกนฺเต
อนติกฺกนฺตสญฺญี นิสฺสคฺคิยํ ปาจิตฺติยํ อนธิฏฺฐิเต
อธิฏฺฐิตสญฺญี นิสฺสคฺคิยํ ปาจิตฺติยํ อวิกปฺปิเต วิกปฺปิตสญฺญี นิสฺสคฺคิยํ
ปาจิตฺติยํ อวิสฺสชฺชิเต วิสฺสชฺชิตสญฺญี นิสฺสคฺคิยํ ปาจิตฺติยํ
อนฏฺเฐ นฏฺฐสญฺญี นิสฺสคฺคิยํ ปาจิตฺติยํ อวินฏฺเฐ
วินฏฺฐสญฺญี นิสฺสคฺคิยํ ปาจิตฺติยํ อทฑฺเฒ ทฑฺฒสญฺญี นิสฺสคฺคิยํ
ปาจิตฺติยํ อวิลุตฺเต วิลุตฺตสญฺญี นิสฺสคฺคิยํ ปาจิตฺติยํ
นิสฺสคฺคิยํ จีวรํ อนิสฺสชฺชิตฺวา ปริภุญฺชติ อาปตฺติ ทุกฺกฏสฺส
ทสาหานติกฺกนฺเต อติกฺกนฺตสญฺญี อาปตฺติ ทุกฺกฏสฺส
ทสาหานติกฺกนฺเต เวมติโก อาปตฺติ ทุกฺกฏสฺส ทสาหานติกฺกนฺเต
อนติกฺกนฺตสญฺญี อนาปตฺติ
อนาปตฺติ อนฺโตทสาหํ อธิฏฺเฐติ วิกปฺเปติ วิสฺสชฺเชติ
นสฺสติ วินสฺสติ ทยฺหติ อจฺฉินฺทิตฺวา คณฺหาติ วิสฺสาสํ คณฺหาติ
อุมฺมตฺตกสฺส อาทิกมฺมิกสฺสาติ
เตน โข ปน สมเยน ฉพฺพคฺคิยา ภิกฺขู นิสฺสฏฺฐจีวรํ
น เทนฺติ เย เต ภิกฺขู อปฺปิจฺฉา เป เต อุชฺฌายนฺติ
ขียนฺติ วิปาเจนฺติ กถํ หิ นาม ฉพฺพคฺคิยา ภิกฺขู นิสฺสฏฺฐจีวรํ
น ทสฺสนฺตีติ ภควโต เอตมตฺถํ อาโรเจสุํ อถโข ภควา
ฉพฺพคฺคิเย ภิกฺขู ปฏิปุจฺฉิ สจฺจํ กิร ตุเมฺห ภิกฺขเว นิสฺสฏฺฐจีวรํ



น เทถาติ สจฺจํ ภควาติ วิครหิ พุทฺโธ ภควา เป
ธมฺมึ กถํ กตฺวา ภิกฺขู อามนฺเตสิ น ภิกฺขเว นิสฺสฏฺฐจีวรํ น
ทาตพฺพํ โย น ทเทยฺย อาปตฺติ ทุกฺกฏสฺสาติ
ปฐมสิกฺขาปทํ นิฏฺฐิตํ




ทุติยสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน ภิกฺขู ภิกฺขูนํ
หตฺเถ จีวรํ นิกฺขิปิตฺวา สนฺตรุตฺตเรน ชนปทจาริกํ ปกฺกมนฺติ
ตานิ จีวรานิ จิรํ นิกฺขิตฺตานิ กณฺณกิตานิ โหนฺติ ตานิ จีวรานิ
ภิกฺขู โอตาเปนฺติ อทฺทสา โข อายสฺมา อานนฺโท เสนาสนจาริกํ
อาหิณฺฑนฺโต เต ภิกฺขู ตานิ จีวรานิ โอตาเปนฺเต ทิสฺวาน
เยน เต ภิกฺขู เตนุปสงฺกมิ อุปสงฺกมิตฺวา เต ภิกฺขู เอตทโวจ
กสฺสิมานิ อาวุโส จีวรานิ กณฺณกิตานีติ อถโข เต ภิกฺขู
อายสฺมโต อานนฺทสฺส เอตมตฺถํ อาโรเจสุํ อายสฺมา อานนฺโท
อุชฺฌายติ ขียติ วิปาเจติ กถํ หิ นาม ภิกฺขู ภิกฺขูนํ หตฺเถ
จีวรํ นิกฺขิปิตฺวา สนฺตรุตฺตเรน ชนปทจาริกํ ปกฺกมิสฺสนฺตีติ อถโข
อายสฺมา อานนฺโท ภควโต เอตมตฺถํ อาโรเจสิ อถโข ภควา
เต ภิกฺขู ปฏิปุจฺฉิ สจฺจํ กิร ภิกฺขเว ภิกฺขู ภิกฺขูนํ หตฺเถ จีวรํ
นิกฺขิปิตฺวา สนฺตรุตฺตเรน ชนปทจาริกํ ปกฺกมนฺตีติ สจฺจํ ภควาติ
วิครหิ พุทฺโธ ภควา กถํ หิ นาม เต ภิกฺขเว โมฆปุริสา
ภิกฺขูนํ หตฺเถ จีวรํ นิกฺขิปิตฺวา สนฺตรุตฺตเรน ชนปทจาริกํ




ปกฺกมิสฺสนฺติ เนตํ ภิกฺขเว อปฺปสนฺนานํ วา ปสาทาย ปสนฺนานํ
วา ภิยฺโยภาวาย เป เอวญฺจ ปน ภิกฺขเว อิมํ สิกฺขาปทํ
อุทฺทิเสยฺยาถ นิฏฺฐิตจีวรสฺมึ ภิกฺขุนา อุพฺภตสฺมึ กฐิเน เอกรตฺตมฺปิ
เจ ภิกฺขุ ติจีวเรน วิปฺปวเสยฺย นิสฺสคฺคิยํ ปาจิตฺติยนฺติ เอวญฺจิทํ
ภควตา ภิกฺขูนํ สิกฺขาปทํ ปญฺญตฺตํ โหติ
เตน โข ปน สมเยน อญฺญตโร ภิกฺขุ โกสมฺพิยํ คิลาโน
โหติ ญาตกา ตสฺส ภิกฺขุโน สนฺติเก ทูตํ ปาเหสุํ อาคจฺฉตุ
ภทฺทนฺโต มยํ อุปฏฺฐหิสฺสามาติ ภิกฺขูปิ เอวมาหํสุ คจฺฉ
อาวุโส ญาตกา ตํ อุปฏฺฐหิสฺสนฺตีติ โส เอวมาห ภควตา
อาวุโส สิกฺขาปทํ ปญฺญตฺตํ น ติจีวเรน วิปฺปวสิตพฺพนฺติ
อหญฺจมฺหิ คิลาโน น สกฺโกมิ ติจีวรมาทาย ปกฺกมิตุํ นาหํ
คมิสฺสามีติ ภควโต เอตมตฺถํ อาโรเจสุํ อถโข ภควา
เอตสฺมึ นิทาเน เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ
อนุชานามิ ภิกฺขเว คิลานสฺส ภิกฺขุโน ติจีวเรน อวิปฺปวาสสมฺมตึ
ทาตุํ เอวญฺจ ปน ภิกฺขเว ทาตพฺพา เตน คิลาเนน ภิกฺขุนา
สงฺฆํ อุปสงฺกมิตฺวา เอกํสํ อุตฺตราสงฺคํ กริตฺวา วุฑฺฒานํ ภิกฺขูนํ ปาเท
วนฺทิตฺวา อุกฺกุฏิกํ นิสีทิตฺวา อญฺชลึ ปคฺคเหตฺวา เอวมสฺส วจนีโย
อหํ ภนฺเต คิลาโน น สกฺโกมิ ติจีวรมาทาย ปกฺกมิตุํ โสหํ
ภนฺเต สงฺฆํ ติจีวเรน อวิปฺปวาสสมฺมตึ ยาจามีติ ทุติยมฺปิ
ยาจิตพฺพา ตติยมฺปิ ยาจิตพฺพา พฺยตเตน ภิกฺขุนา ปฏิพเลน



สงฺโฆ ญาเปตพฺโพ สุณาตุ เม ภนฺเต สงฺโฆ อยํ อิตฺถนฺนาโม
ภิกฺขุ คิลาโน น สกฺโกติ ติจีวรมาทาย ปกฺกมิตุํ โส สงฺฆํ
ติจีวเรน อวิปฺปวาสสมฺมตึ ยาจติ ยทิ สงฺฆสฺส ปตฺตกลฺลํ
สงฺโฆ อิตฺถนฺนามสฺส ภิกฺขุโน ติจีวเรน อวิปฺปวาสสมฺมตึ ทเทยฺย
เอสา ญตฺติ สุณาตุ เม ภนฺเต สงฺโฆ อยํ อิตฺถนฺนาโม
ภิกฺขุ คิลาโน น สกฺโกติ ติจีวรมาทาย ปกฺกมิตุํ โส สงฺฆํ
ติจีวเรน อวิปฺปวาสสมฺมตึ ยาจติ สงฺโฆ อิตฺถนฺนามสฺส ภิกฺขุโน
ติจีวเรน อวิปฺปวาสสมฺมตึ เทติ ยสฺสายสฺมโต ขมติ อิตฺถนฺนามสฺส
ภิกฺขุโน ติจีวเรน อวิปฺปวาสสมฺมติยา ทานํ โส ตุณฺหสฺส ยสฺส
นกฺขมติ โส ภาเสยฺย ทินฺนา สงฺเฆน อิตฺถนฺนามสฺส ภิกฺขุโน
ติจีวเรน อวิปฺปวาสสมฺมติ ขมติ สงฺฆสฺส ตสฺมา ตุณฺหี
เอวเมตํ ธารยามีติ เอวญฺจ ปน ภิกฺขเว อิมํ สิกฺขาปทํ
อุทฺทิเสยฺยาถ นิฏฺฐิตจีวรสฺมึ ภิกฺขุนา อุพฺภตสฺมึ กฐิเน เอกรตฺตมฺปิ
เจ ภิกฺขุ ติจีวเรน วิปฺปวเสยฺย อญฺญตฺร ภิกฺขุสมฺมติยา นิสฺสคฺคิยํ
ปาจิตฺติยนฺติ
นิฏฺฐิตจีวรสฺมินฺติ ภิกฺขุโน จีวรํ กตํ วา โหติ นฏฺฐํ
วา วินฏฺฐํ วา ทฑฺฒํ วา จีวราสา วา อุปจฺฉินฺนา อุพฺภตสฺมึ
กฐิเนติ อฏฺฐนฺนํ มาติกานํ อญฺญตราย มาติกาย อุพฺภตํ โหติ
สงฺเฆน วา อนฺตรา อุพฺภตํ โหติ เอกรตฺตมฺปิ เจ ภิกฺขุ
ติจีวเรน วิปฺปวเสยฺยาติ สงฺฆาฏิยา วา อุตฺตราสงฺเคน วา



อนฺตรวาสเกน วา เอกรตฺตมฺปิ เจ วิปฺปวุตฺถํ โหติ อญฺญตฺร
ภิกฺขุสมฺมติยาติ ฐเปตฺวา ภิกฺขุสมฺมตึ นิสฺสคฺคิยํ โหตีติ สห
อรุณุคฺคมเนน นิสฺสคฺคิยํ โหติ นิสฺสชฺชิตพฺพํ สงฺฆสฺส วา คณสฺส
วา ปุคฺคลสฺส วา เอวญฺจ ปน ภิกฺขเว นิสฺสชฺชิตพฺพํ เตน
ภิกฺขุนา สงฺฆํ อุปสงฺกมิตฺวา เป เอวมสฺส วจนีโย อิทํ เม
ภนฺเต จีวรํ รตฺติวิปฺปวุตฺถํ อญฺญตฺร ภิกฺขุสมฺมติยา นิสฺสคฺคิยํ
อิมาหํ สงฺฆสฺส นิสฺสชฺชามีติ เป ทเทยฺยาติ เป ทเทยฺยุนฺติ
เป อายสฺมโต ทมฺมีติ
คาโม เอกูปจาโร นานูปจาโร นิเวสนํ เอกูปจารํ
นานูปจารํ อุทฺโทสิโต เอกูปจาโร นานูปจาโร อฏฺโฏ เอกูปจาโร
นานูปจาโร มาโล เอกูปจาโร นานูปจาโร ปาสาโท เอกูปจาโร
นานูปจาโร หมฺมิยํ เอกูปจารํ นานูปจารํ นาวา เอกูปจารา
นานูปจารา สตฺโถ เอกูปจาโร นานูปจาโร เขตฺตํ เอกูปจารํ
นานูปจารํ ธญฺญกรณํ เอกูปจารํ นานูปจารํ อาราโม เอกูปจาโร
นานูปจาโร วิหาโร เอกูปจาโร นานูปจาโร รุกฺขมูลํ เอกูปจารํ
นานูปจารํ อชฺโฌกาโส เอกูปจาโร นานูปจาโร
คาโม เอกูปจาโร นาม เอกกุลสฺส คาโม โหติ ปริกฺขิตฺโต




จ อนฺโตคาเม จีวรํ นิกฺขิปิตฺวา อนฺโตคาเม วตฺถพฺพํ อปริกฺขิตฺโต
โหติ ยสฺมึ ฆเร จีวรํ นิกฺขิตฺตํ โหติ ตสฺมึ ฆเร วตฺถพฺพํ
หตฺถปาสา วา น วิชหิตพฺพํ นานูปจาโร นาม นานากุลสฺส
คาโม โหติ ปริกฺขิตฺโต จ ยสฺมึ ฆเร จีวรํ นิกฺขิตฺตํ โหติ
ตสฺมึ ฆเร วตฺถพฺพํ สภาเย วา ทฺวารมูเล วา หตฺถปาสา
วา น วิชหิตพฺพํ สภายํ คจฺฉนฺเตน หตฺถปาเส จีวรํ นิกฺขิปิตฺวา
สภาเย วตฺถพฺพํ ทฺวารมูเล วา หตฺถปาสา วา น วิชหิตพฺพํ
สภาเย จีวรํ นิกฺขิปิตฺวา สภาเย วตฺถพฺพํ ทฺวารมูเล วา
หตฺถปาสา วา น วิชหิตพฺพํ อปริกฺขิตฺโต โหติ ยสฺมึ ฆเร
จีวรํ นิกฺขิตฺตํ โหติ ตสฺมึ ฆเร วตฺถพฺพํ หตฺถปาสา วา น
วิชหิตพฺพํ
เอกกุลสฺส นิเวสนํ โหติ ปริกฺขิตฺตญฺจ นานาคพฺภา
นานาโอวรกา อนฺโตนิเวสเน จีวรํ นิกฺขิปิตฺวา อนฺโตนิเวสเน
วตฺถพฺพํ อปริกฺขิตฺตํ โหติ ยสฺมึ คพฺเภ จีวรํ นิกฺขิตฺตํ โหติ
ตสฺมึ คพฺเภ วตฺถพฺพํ หตฺถปาสา วา น วิชหิตพฺพํ นานากุลสฺส
นิเวสนํ โหติ ปริกฺขิตฺตญฺจ นานาคพฺภา นานาโอวรกา
ยสฺมึ คพฺเภ จีวรํ นิกฺขิตฺตํ โหติ ตสฺมึ คพฺเภ วตฺถพฺพํ ทฺวารมูเล
วา หตฺถปาสา วา น วิชหิตพฺพํ อปริกฺขิตฺตํ โหติ ยสฺมึ
คพฺเภ จีวรํ นิกฺขิตฺตํ โหติ ตสฺมึ คพฺเภ วตฺถพฺพํ หตฺถปาสา



วา น วิชหิตพฺพํ
เอกกุลสฺส อุทฺโทสิโต โหติ ปริกฺขิตฺโต จ นานาคพฺภา
นานาโอวรกา อนฺโตอุทฺโทสิเต จีวรํ นิกฺขิปิตฺวา อนฺโตอุทฺโทสิเต
วตฺถพฺพํ อปริกฺขิตฺโต โหติ ยสฺมึ คพฺเภ จีวรํ นิกฺขิตฺตํ โหติ
ตสฺมึ คพฺเภ วตฺถพฺพํ หตฺถปาสา วา น วิชหิตพฺพํ นานากุลสฺส
อุทฺโทสิโต โหติ ปริกฺขิตฺโต จ นานาคพฺภา นานาโอวรกา
ยสฺมึ คพฺเภ จีวรํ นิกฺขิตฺตํ โหติ ตสฺมึ คพฺเภ วตฺถพฺพํ ทฺวารมูเล
วา หตฺถปาสา วา น วิชหิตพฺพํ อปริกฺขิตฺโต โหติ ยสฺมึ
คพฺเภ จีวรํ นิกฺขิตฺตํ โหติ ตสฺมึ คพฺเภ วตฺถพฺพํ หตฺถปาสา
วา น วิชหิตพฺพํ
เอกกุลสฺส อฏฺโฏ โหติ อนฺโตอฏฺเฏ จีวรํ นิกฺขิปิตฺวา
อนฺโตอฏฺเฏ วตฺถพฺพํ นานากุลสฺส อฏฺโฏ โหติ นานาคพฺภา
นานาโอวรกา ยสฺมึ คพฺเภ จีวรํ นิกฺขิตฺตํ โหติ ตสฺมึ คพฺเภ
วตฺถพฺพํ ทฺวารมูเล วา หตฺถปาสา วา น วิชหิตพฺพํ
เอกกุลสฺส มาโล โหติ อนฺโตมาเล จีวรํ นิกฺขิปิตฺวา
อนฺโตมาเล วตฺถพฺพํ นานากุลสฺส มาโล โหติ นานาคพฺภา
นานาโอวรกา ยสฺมึ คพฺเภ จีวรํ นิกฺขิตฺตํ โหติ ตสฺมึ คพฺเภ
วตฺถพฺพํ ทฺวารมูเล วา หตฺถปาสา วา น วิชหิตพฺพํ
เอกกุลสฺส ปาสาโท โหติ อนฺโตปาสาเท จีวรํ
นิกฺขิปิตฺวา อนฺโตปาสาเท วตฺถพฺพํ นานากุลสฺส ปาสาโท โหติ


นานาคพฺภา นานาโอวรกา ยสฺมึ คพฺเภ จีวรํ นิกฺขิตฺตํ โหติ
ตสฺมึ คพฺเภ วตฺถพฺพํ ทฺวารมูเล วา หตฺถปาสา วา น
วิชหิตพฺพํ
เอกกุลสฺส หมฺมิยํ โหติ อนฺโตหมฺมิเย จีวรํ นิกฺขิปิตฺวา
อนฺโตหมฺมิเย วตฺถพฺพํ นานากุลสฺส หมฺมิยํ โหติ นานาคพฺภา
นานาโอวรกา ยสฺมึ คพฺเภ จีวรํ นิกฺขิตฺตํ โหติ ตสฺมึ คพฺเภ
วตฺถพฺพํ ทฺวารมูเล วา หตฺถปาสา วา น วิชหิตพฺพํ
เอกกุลสฺส นาวา โหติ อนฺโตนาวาย จีวรํ นิกฺขิปิตฺวา
อนฺโตนาวาย วตฺถพฺพํ นานากุลสฺส นาวา โหติ นานาคพฺภา
นานาโอวรกา ยสฺมึ โอวรเก จีวรํ นิกฺขิตฺตํ โหติ ตสฺมึ โอวรเก
วตฺถพฺพํ ทฺวารมูเล วา หตฺถปาสา วา น วิชหิตพฺพํ
เอกกุลสฺส สตฺโถ โหติ สตฺเถ จีวรํ นิกฺขิปิตฺวา ปุรโต
วา ปจฺฉโต วา สตฺตพฺภนฺตรา น วิชหิตพฺพา ปสฺสโต อพฺภนฺตรํ
น วิชหิตพฺพํ นานากุลสฺส สตฺโถ โหติ สตฺเถ จีวรํ นิกฺขิปิตฺวา
หตฺถปาสา น วิชหิตพฺพํ
เอกกุลสฺส เขตฺตํ โหติ ปริกฺขิตฺตญฺจ อนฺโตเขตฺเต จีวรํ
นิกฺขิปิตฺวา อนฺโตเขตฺเต วตฺถพฺพํ อปริกฺขิตฺตํ โหติ หตฺถปาสา
น วิชหิตพฺพํ นานากุลสฺส เขตฺตํ โหติ ปริกฺขิตฺตญฺจ อนฺโตเขตฺเต
จีวรํ นิกฺขิปิตฺวา อนฺโตเขตฺเต วตฺถพฺพํ ทฺวารมูเล วา หตฺถปาสา



ปาสา วา น วิชหิตพฺพํ อปริกฺขิตฺตํ โหติ หตฺถปาสา น
วิชหิตพฺพํ
เอกกุลสฺส ธญฺญกรณํ โหติ ปริกฺขิตฺตญฺจ
อนฺโตธญฺญกรเณ จีวรํ นิกฺขิปิตฺวา อนฺโตธญฺญกรเณ วตฺถพฺพํ
อปริกฺขิตฺตํ โหติ หตฺถปาสา น วิชหิตพฺพํ นานากุลสฺส
ธญฺญกรณํ โหติ ปริกฺขิตฺตญฺจ อนฺโตธญฺญกรเณ จีวรํ
นิกฺขิปิตฺวา ทฺวารมูเล วา วตฺถพฺพํ หตฺถปาสา วา น วิชหิตพฺพํ
อปริกฺขิตฺตํ โหติ หตฺถปาสา น วิชหิตพฺพํ
เอกกุลสฺส อาราโม โหติ ปริกฺขิตฺโต จ อนฺโตอาราเม
จีวรํ นิกฺขิปิตฺวา อนฺโตอาราเม วตฺถพฺพํ อปริกฺขิตฺโต โหติ
หตฺถปาสา น วิชหิตพฺพํ นานากุลสฺส อาราโม โหติ ปริกฺขิตฺโต
จ อนฺโตอาราเม จีวรํ นิกฺขิปิตฺวา ทฺวารมูเล วา วตฺถพฺพํ
หตฺถปาสา วา น วิชหิตพฺพํ อปริกฺขิตฺโต โหติ หตฺถปาสา
น วิชหิตพฺพํ
เอกกุลสฺส วิหาโร โหติ ปริกฺขิตฺโต จ อนฺโตวิหาเร
จีวรํ นิกฺขิปิตฺวา อนฺโตวิหาเร วตฺถพฺพํ อปริกฺขิตฺโต โหติ ยสฺมึ
วิหาเร จีวรํ นิกฺขิตฺตํ โหติ ตสฺมึ วิหาเร วตฺถพฺพํ หตฺถปาสา
วา น วิชหิตพฺพํ นานากุลสฺส วิหาโร โหติ ปริกฺขิตฺโต จ
ยสฺมึ วิหาเร จีวรํ นิกฺขิตฺตํ โหติ ตสฺมึ วิหาเร วตฺถพฺพํ
ทฺวารมูเล วา หตฺถปาสา วา น วิชหิตพฺพํ อปริกฺขิตฺโต


โหติ ยสฺมึ วิหาเร จีวรํ นิกฺขิตฺตํ โหติ ตสฺมึ วิหาเร วตฺถพฺพํ
หตฺถปาสา วา น วิชหิตพฺพํ
เอกกุลสฺส รุกฺขมูลํ โหติ ยํ มชฺฌนฺติเก กาเล สมนฺตา
ฉายา ผรติ อนฺโตฉายาย จีวรํ นิกฺขิปิตฺวา อนฺโตฉายาย วตฺถพฺพํ
นานากุลสฺส รุกฺขมูลํ โหติ หตฺถปาสา น วิชหิตพฺพํ
อชฺโฌกาโส เอกูปจาโร นานูปจาโร นาม อคามเก
อรญฺเญ สมนฺตา สตฺตพฺภนฺตรา เอกูปจาโร ตโต ปรํ นานูปจาโร
วิปฺปวุตฺเถ วิปฺปวุตฺถสญฺญี อญฺญตฺร ภิกฺขุสมฺมติยา
นิสฺสคฺคิยํ ปาจิตฺติยํ วิปฺปวุตฺเถ เวมติโก อญฺญตฺร ภิกฺขุสมฺมติยา
นิสฺสคฺคิยํ ปาจิตฺติยํ วิปฺปวุตฺเถ อวิปฺปวุตฺถสญฺญี
อญฺญตฺร ภิกฺขุสมฺมติยา นิสฺสคฺคิยํ ปาจิตฺติยํ อปจฺจุทฺธเฏ
ปจฺจุทฺธฏสญฺญี อญฺญตฺร ภิกฺขุสมฺมติยา นิสฺสคฺคิยํ ปาจิตฺติยํ
อวิสฺสชฺชิเต วิสฺสชฺชิตสญฺญี อญฺญตฺร ภิกฺขุสมฺมติยา นิสฺสคฺคิยํ
ปาจิตฺติยํ อนฏฺเฐ นฏฺฐสญฺญี อญฺญตฺร ภิกฺขุสมฺมติยา นิสฺสคฺคิยํ
ปาจิตฺติยํ อวินฏฺเฐ วินฏฺฐสญฺญี อญฺญตฺร ภิกฺขุสมฺมติยา
นิสฺสคฺคิยํ ปาจิตฺติยํ อทฑฺเฒ ทฑฺฒสญฺญี อญฺญตฺร
ภิกฺขุสมฺมติยา นิสฺสคฺคิยํ ปาจิตฺติยํ อวิลุตฺเต วิลุตฺตสญฺญี อญฺญตฺร
ภิกฺขุสมฺมติยา นิสฺสคฺคิยํ ปาจิตฺติยํ
นิสฺสคฺคิยํ จีวรํ อนิสฺสชฺชิตฺวา ปริภุญฺชติ อาปตฺติ




ทุกฺกฏสฺส อวิปฺปวุตฺเถ วิปฺปวุตฺถสญฺญี อาปตฺติ ทุกฺกฏสฺส
อวิปฺปวุตฺเถ เวมติโก อาปตฺติ ทุกฺกฏสฺส อวิปฺปวุตฺเถ อวิปฺปวุตฺถสญฺญี
อนาปตฺติ
อนาปตฺติ อนฺโตอรุเณ ปจฺจุทฺธรติ วิสฺสชฺเชติ นสฺสติ
วินสฺสติ ทยฺหติ อจฺฉินฺทิตฺวา คณฺหาติ วิสฺสาสํ คณฺหาติ
ภิกฺขุสมฺมติยา อุมฺมตฺตกสฺส อาทิกมฺมิกสฺสาติ
ทุติยสิกฺขาปทํ นิฏฺฐิตํ




ตติยสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน อญฺญตรสฺส
ภิกฺขุโน อกาลจีวรํ อุปฺปนฺนํ โหติ ตสฺส ตํ จีวรํ กยิรมานํ
นปฺปโหติ อถโข โส ภิกฺขุ ตํ จีวรํ อุสฺสาเปตฺวา ปุนปฺปุนํ
วิมชฺชติ อทฺทสา โข ภควา เสนาสนจาริกํ อาหิณฺฑนฺโต ตํ
ภิกฺขุํ ตํ จีวรํ อุสฺสาเปตฺวา ปุนปฺปุนํ วิมชฺชนฺตํ ทิสฺวาน เยน
โส ภิกฺขุ เตนุปสงฺกมิ อุปสงฺกมิตฺวา ตํ ภิกฺขุํ เอตทโวจ
กิสฺส ตฺวํ ภิกฺขุ อิมํ จีวรํ อุสฺสาเปตฺวา ปุนปฺปุนํ วิมชฺชสีติ อิทํ
เม ภนฺเต อกาลจีวรํ อุปฺปนฺนํ กยิรมานํ นปฺปโหติ เตนาหํ
อิมํ จีวรํ อุสฺสาเปตฺวา ปุนปฺปุนํ วิมชฺชามีติ อตฺถิ ปน เต
ภิกฺขุ จีวรปจฺจาสาติ อตฺถิ ภควาติ อถโข ภควา เอตสฺมึ
นิทาเน เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ
อนุชานามิ ภิกฺขเว อกาลจีวรํ ปฏิคฺคเหตฺวา จีวรปจฺจาสาย
นิกฺขิปิตุนฺติ
เตน โข ปน สมเยน ภิกฺขู ภควตา อนุญฺญาตํ
อกาลจีวรํ ปฏิคฺคเหตฺวา จีวรปจฺจาสาย นิกฺขิปิตุนฺติ อกาลจีวรํ



ปฏิคฺคเหตฺวา อติเรกมาสํ นิกฺขิปนฺติ ตานิ จีวรานิ จีวรวํเส
ภณฺฑิกาพทฺธานิ ติฏฺฐนฺติ อทฺทสา โข อายสฺมา อานนฺโท
เสนาสนจาริกํ อาหิณฺฑนฺโต ตานิ จีวรานิ จีวรวํเส ภณฺฑิกาพทฺธานิ
ฐิตานิ ทิสฺวาน ภิกฺขู อามนฺเตสิ กสฺสิมานิ อาวุโส จีวรานิ
จีวรวํเส ภณฺฑิกาพทฺธานิ ติฏฺฐนฺตีติ อมฺหากํ อาวุโส อิมานิ
อกาลจีวรานิ จีวรปจฺจาสาย นิกฺขิตฺตานีติ กีวจิรํ ปนาวุโส อิมานิ
จีวรานิ นิกฺขิตฺตานีติ อติเรกมาสํ อาวุโสติ อายสฺมา อานนฺโท
อุชฺฌายติ ขียติ วิปาเจติ กถํ หิ นาม ภิกฺขู อกาลจีวรํ ปฏิคฺคเหตฺวา
อติเรกมาสํ นิกฺขิปิสฺสนฺตีติ อถโข อายสฺมา อานนฺโท ภควโต
เอตมตฺถํ อาโรเจสิ อถโข ภควา เอตสฺมึ นิทาเน เอตสฺมึ
ปกรเณ ภิกฺขุสงฺฆํ สนฺนิปาตาเปตฺวา ภิกฺขู ปฏิปุจฺฉิ สจฺจํ กิร
ภิกฺขเว ภิกฺขู อกาลจีวรํ ปฏิคฺคเหตฺวา อติเรกมาสํ นิกฺขิปนฺตีติ
สจฺจํ ภควาติ วิครหิ พุทฺโธ ภควา กถํ หิ นาม เต
ภิกฺขเว โมฆปุริสา อกาลจีวรํ ปฏิคฺคเหตฺวา อติเรกมาสํ นิกฺขิปิสฺสนฺติ
เนตํ ภิกฺขเว อปฺปสนฺนานํ วา ปสาทาย ปสนฺนานํ วา ภิยฺโยภาวาย
เป เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ
นิฏฺฐิตจีวรสฺมึ ภิกฺขุนา อุพฺภตสฺมึ กฐิเน ภิกฺขุโน ปเนว อกาลจีวรํ
อุปฺปชฺเชยฺย อากงฺขมาเนน ภิกฺขุนา ปฏิคฺคเหตพฺพํ
ปฏิคฺคเหตฺวา ขิปฺปเมว กาเรตพฺพํ โน จสฺส ปาริปูริ มาสปรมนฺเตน




ภิกฺขุนา ตํ จีวรํ นิกฺขิปิตพฺพํ อูนสฺส ปาริปูริยา สติยา ปจฺจาสาย
ตโต เจ อุตฺตรึ นิกฺขิเปยฺย สติยาปิ ปจฺจาสาย นิสฺสคฺคิยํ
ปาจิตฺติยนฺติ
นิฏฺฐิตจีวรสฺมึ ภิกฺขุนาติ ภิกฺขุโน จีวรํ กตํ วา โหติ
นฏฺฐํ วา วินฏฺฐํ วา ทฑฺฒํ วา จีวราสา วา อุปจฺฉินฺนา
อุพฺภตสฺมึ กฐิเนติ อฏฺฐนฺนํ มาติกานํ อญฺญตราย มาติกาย อุพฺภตํ
โหติ สงฺเฆน วา อนฺตรา อุพฺภตํ โหติ อกาลจีวรํ นาม
อนตฺถเต กฐิเน เอกาทสมาเส อุปฺปนฺนํ อตฺถเต กฐิเน สตฺตมาเส
อุปฺปนฺนํ กาเลปิ อาทิสฺส ทินฺนํ เอตํ อกาลจีวรํ นาม
อุปฺปชฺเชยฺยาติ อุปฺปชฺเชยฺย สงฺฆโต วา คณโต วา ญาติโต วา
มิตฺตโต วา ปํสุกูลโต วา อตฺตโน วา ธเนน
อากงฺขมาเนนาติ อิจฺฉมาเนน ปฏิคฺคเหตพฺพํ
ปฏิคฺคเหตฺวา ขิปฺปเมว กาเรตพฺพนฺติ ทสาหา กาเรตพฺพํ
โน จสฺส ปาริปูรีติ กยิรมานํ นปฺปโหติ มาสปรมนฺเตน
ภิกฺขุนา ตํ จีวรํ นิกฺขิปิตพฺพนฺติ มาสปรมตา นิกฺขิปิตพฺพํ อูนสฺส
ปาริปูริยาติ อูนสฺส ปาริปูรตฺถาย สติยา ปจฺจาสายาติ ปจฺจาสา
โหติ สงฺฆโต วา คณโต วา ญาติโต วา มิตฺตโต วา ปํสุกูลโต
วา อตฺตโน วา ธเนน
ตโต เจ อุตฺตรึ นิกฺขิเปยฺย สติยาปิ ปจฺจาสายาติ



ตทหุปฺปนฺเน มูลจีวเร ปจฺจาสาจีวรํ อุปฺปชฺชติ ทสาหา
กาเรตพฺพํ ทฺวีหุปฺปนฺเน มูลจีวเร ตีหุปฺปนฺเน มูลจีวเร
จตูหุปฺปนฺเน มูลจีวเร ปญฺจาหุปฺปนฺเน มูลจีวเร ฉาหุปฺปนฺเน
มูลจีวเร สตฺตาหุปฺปนฺเน มูลจีวเร อฏฺฐาหุปฺปนฺเน มูลจีวเร
นวาหุปฺปนฺเน มูลจีวเร ทสาหุปฺปนฺเน มูลจีวเร ปจฺจาสาจีวรํ
อุปฺปชฺชติ ทสาหา กาเรตพฺพํ เอกาทเส อุปฺปนฺเน มูลจีวเร
ทฺวาทเส อุปฺปนฺเน มูลจีวเร เตรเส อุปฺปนฺเน มูลจีวเร จุทฺทเส
อุปฺปนฺเน มูลจีวเร ปณฺณรเส อุปฺปนฺเน มูลจีวเร โสฬเส
อุปฺปนฺเน มูลจีวเร สตฺตรเส อุปฺปนฺเน มูลจีวเร อฏฺฐารเส
อุปฺปนฺเน มูลจีวเร เอกูนวีเส อุปฺปนฺเน มูลจีวเร วีเส อุปฺปนฺเน
มูลจีวเร ปจฺจาสาจีวรํ อุปฺปชฺชติ ทสาหา กาเรตพฺพํ เอกวีเส
อุปฺปนฺเน มูลจีวเร ปจฺจาสาจีวรํ อุปฺปชฺชติ นวาหา กาเรตพฺพํ
ทฺวาวีเส อุปฺปนฺเน มูลจีวเร ปจฺจาสาจีวรํ อุปฺปชฺชติ อฏฺฐาหา
กาเรตพฺพํ เตวีเส อุปฺปนฺเน มูลจีวเร สตฺตาหา กาเรตพฺพํ
จตุวีเส อุปฺปนฺเน มูลจีวเร ฉาหา กาเรตพฺพํ ปญฺจวีเส
อุปฺปนฺเน มูลจีวเร ปญฺจาหา กาเรตพฺพํ ฉพฺพีเส อุปฺปนฺเน
มูลจีวเร จตูหา กาเรตพฺพํ สตฺตวีเส อุปฺปนฺเน มูลจีวเร
ตีหา กาเรตพฺพํ อฏฺฐวีเส อุปฺปนฺเน มูลจีวเร ทฺวีหา
กาเรตพฺพํ เอกูนตึเส อุปฺปนฺเน มูลจีวเร ปจฺจาสาจีวรํ อุปฺปชฺชติ
เอกาหํ กาเรตพฺพํ ตึเส อุปฺปนฺเน มูลจีวเร ปจฺจาสาจีวรํ


อุปฺปชฺชติ ตทเหว อธิฏฺฐาตพฺพํ วิกปฺเปตพฺพํ วิสฺสชฺเชตพฺพํ
โน เจ อธิฏฺฐเหยฺย วา วิกปฺเปยฺย วา วิสฺสชฺเชยฺย วา เอกตึเส
อรุณุคฺคมเน นิสฺสคฺคิยํ โหติ นิสฺสชฺชิตพฺพํ สงฺฆสฺส วา คณสฺส วา
ปุคฺคลสฺส วา เอวญฺจ ปน ภิกฺขเว นิสฺสชฺชิตพฺพํ เป อิทํ
เม ภนฺเต อกาลจีวรํ มาสาติกฺกนฺตํ นิสฺสคฺคิยํ อิมาหํ สงฺฆสฺส
นิสฺสชฺชามีติ เป ทเทยฺยาติ เป ทเทยฺยุนฺติ เป อายสฺมโต
ทมฺมีติ
วิสภาเค อุปฺปนฺเน มูลจีวเร ปจฺจาสาจีวรํ อุปฺปชฺชติ
รตฺติโย จ เสสา โหนฺติ น อกามา กาเรตพฺพํ
มาสาติกฺกนฺเต อติกฺกนฺตสญฺญี นิสฺสคฺคิยํ ปาจิตฺติยํ
มาสาติกฺกนฺเต เวมติโก นิสฺสคฺคิยํ ปาจิตฺติยํ มาสาติกฺกนฺเต
อนติกฺกนฺตสญฺญี นิสฺสคฺคิยํ ปาจิตฺติยํ อนธิฏฺฐิเต อธิฏฺฐิตสญฺญี
อวิกฺกปฺปิเต วิกปฺปิตสญฺญี อวิสฺสชฺชิเต วิสฺสชฺชิตสญฺญี
อนฏฺเฐ นฏฺฐสญฺญี อวินฏฺเฐ วินฏฺฐสญฺญี อทฑฺเฒ ทฑฺฒสญฺญี
อวิลุตฺเต วิลุตฺตสญฺญี นิสฺสคฺคิยํ ปาจิตฺติยํ
นิสฺสคฺคิยํ จีวรํ อนิสฺสชฺชิตฺวา ปริภุญฺชติ อาปตฺติ
ทุกฺกฏสฺส มาสานติกฺกนฺเต อติกฺกนฺตสญฺญี อาปตฺติ ทุกฺกฏสฺส
มาสานติกฺกนฺเต เวมติโก อาปตฺติ ทุกฺกฏสฺส มาสานติกฺกนฺเต
อนติกฺกนฺตสญฺญี อนาปตฺติ
อนาปตฺติ อนฺโตมาเส อธิฏฺเฐติ วิกปฺเปติ วิสฺสชฺเชติ


นสฺสติ วินสฺสติ ทยฺหติ อจฺฉินฺทิตฺวา คณฺหาติ วิสฺสาสํ คณฺหาติ
อุมฺมตฺตกสฺส อาทิกมฺมิกสฺสาติ
ตติยสิกฺขาปทํ นิฏฺฐิตํ




จตุตฺถสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน อายสฺมโต
อุทายิสฺส ปุราณทุติยิกา ภิกฺขุนีสุ ปพฺพชิตา โหติ สา ภิกฺขุนี
อายสฺมโต อุทายิสฺส สนฺติเก อภิกฺขณํ อาคจฺฉติ อายสฺมาปิ
อุทายิ ตสฺสา ภิกฺขุนิยา สนฺติเก อภิกฺขณํ คจฺฉติ เตน โข
ปน สมเยน อายสฺมา อุทายิ ตสฺสา ภิกฺขุนิยา สนฺติเก ภตฺตวิสฺสคฺคํ
กโรติ อถโข อายสฺมา อุทายิ ปุพฺพณฺหสมยํ นิวาเสตฺวา
ปตฺตจีวรมาทาย เยน สา ภิกฺขุนี เตนุปสงฺกมิ อุปสงฺกมิตฺวา
ตสฺสา ภิกฺขุนิยา ปุรโต องฺคชาตํ วิวริตฺวา อาสเน นิสีทิ
สาปิ โข ภิกฺขุนี อายสฺมโต อุทายิสฺส ปุรโต องฺคชาตํ วิวริตฺวา
อาสเน นิสีทิ อถโข อายสฺมา อุทายิ สารตฺโต ว ตสฺสา
ภิกฺขุนิยา องฺคชาตํ อุปนิชฺฌายิ ตสฺส องฺคชาตโต อสุจิ มุจฺจิ
อถโข อายสฺมา อุทายิ ตํ ภิกฺขุนึ เอตทโวจ คจฺฉ ภคินิ อุทกํ
อาหร อนฺตรวาสกํ โธวิสฺสามีติ อาหรยฺย อหเมว โธวิสฺสามีติ
อถโข สา ภิกฺขุนี ตสฺส ตํ อสุจึ เอกเทสํ มุเขน
อคฺคเหสิ เอกเทสํ องฺคชาเต ปกฺขิปิ สา เตน คพฺภํ คณฺหิ




ภิกฺขุนิโย เอวมาหํสุ อยํ ภิกฺขุนี อพฺรหฺมจารินี อยํ คพฺภินีติ
นาหํ อยฺเย อพฺรหฺมจารินีติ อถโข สา ภิกฺขุนี ภิกฺขุนีนํ
เอตมตฺถํ อาโรเจสิ ภิกฺขุนิโย อุชฺฌายนฺติ ขียนฺติ วิปาเจนฺติ
กถํ หิ นาม อยฺโย อุทายิ ภิกฺขุนิยา ปุราณจีวรํ โธวาเปสฺสตีติ
อถโข ตา ภิกฺขุนิโย ภิกฺขูนํ เอตมตฺถํ อาโรเจสุํ เย เต ภิกฺขู
อปฺปิจฺฉา เป เต อุชฺฌายนฺติ ขียนฺติ วิปาเจนฺติ กถํ หิ นาม
อายสฺมา อุทายิ ภิกฺขุนิยา ปุราณจีวรํ โธวาเปสฺสตีติ อถโข
เต ภิกฺขู ภควโต เอตมตฺถํ อาโรเจสุํ อถโข ภควา เป
อายสฺมนฺตํ อุทายึ ปฏิปุจฺฉิ สจฺจํ กิร ตฺวํ อุทายิ ภิกฺขุนิยา
ปุราณจีวรํ โธวาเปสีติ สจฺจํ ภควาติ ญาติกา เต อุทายิ
อญฺญาติกาติ อญฺญาติกา ภควาติ อญฺญาตโก โมฆปุริส
อญฺญาติกาย น ชานาติ ปฏิรูปํ วา อปฺปฏิรูปํ วา ปาสาทิกํ
วา อปฺปาสาทิกํ วา ตตฺถ หิ นาม ตฺวํ โมฆปุริส อญฺญาติกาย
ภิกฺขุนิยา ปุราณจีวรํ โธวาเปสฺสสิ เนตํ โมฆปุริส อปฺปสนฺนานํ
วา ปสาทาย ปสนฺนานํ วา ภิยฺโยภาวาย เป เอวญฺจ ปน
ภิกฺขเว อิมํ สิกฺขาปทํ อุทฺทิเสยฺยาถ โย ปน ภิกฺขุ อญฺญาติกาย
ภิกฺขุนิยา ปุราณจีวรํ โธวาเปยฺย วา รชาเปยฺย วา อาโกฏาเปยฺย
วา นิสฺสคฺคิยํ ปาจิตฺติยนฺติ




โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ อญฺญาติกา นาม มาติโต
วา ปิติโต วา ยาว สตฺตมา ปิตามหยุคา อสมฺพทฺธา ภิกฺขุนี
นาม อุภโต สงฺเฆ อุปสมฺปนฺนา ปุราณจีวรํ นาม สกึ นิวตฺถํปิ
สกึ ปารุตํปิ โธวาติ อาปตฺติ ทุกฺกฏสฺส โธตํ นิสฺสคฺคิยํ
โหติ รชาติ อาณาเปติ อาปตฺติ ทุกฺกฏสฺส รตฺตํ นิสฺสคฺคิยํ
โหติ อาโกเฏหีติ อาณาเปติ อาปตฺติ ทุกฺกฏสฺส สกึ
ปาณิปฺปหารํ วา มุคฺครปฺปหารํ วา ทินฺเน นิสฺสคฺคิยํ โหติ
นิสฺสชฺชิตพฺพํ สงฺฆสฺส วา คณสฺส วา ปุคฺคลสฺส วา เอวญฺจ
ปน ภิกฺขเว นิสฺสชฺชิตพฺพํ เป อิทํ เม ภนฺเต ปุราณจีวรํ
อญฺญาติกาย ภิกฺขุนิยา โธวาปิตํ นิสฺสคฺคิยํ อิมาหํ สงฺฆสฺส
นิสฺสชฺชามีติ เป ทเทยฺยาติ เป ทเทยฺยุนฺติ เป อายสฺมโต
ทมฺมีติ
อญฺญาติกาย อญฺญาติกสญฺญี ปุราณจีวรํ โธวาเปติ
นิสฺสคฺคิยํ ปาจิตฺติยํ อญฺญาติกาย อญฺญาติกสญฺญี ปุราณจีวรํ
โธวาเปติ รชาเปติ นิสฺสคฺคิเยน อาปตฺติ ทุกฺกฏสฺส






อญฺญาติกาย อญฺญาติกสญฺญี ปุราณจีวรํ โธวาเปติ อาโกฏาเปติ
นิสฺสคฺคิเยน อาปตฺติ ทุกฺกฏสฺส อญฺญาติกาย อญฺญาติกสญฺญี
ปุราณจีวรํ โธวาเปติ รชาเปติ อาโกฏาเปติ นิสฺสคฺคิเยน
อาปตฺติ ทฺวินฺนํ ทุกฺกฏานํ อญฺญาติกาย อญฺญาติกสญฺญี
ปุราณจีวรํ รชาเปติ นิสฺสคฺคิยํ ปาจิตฺติยํ อญฺญาติกาย
อญฺญาติกสญฺญี ปุราณจีวรํ รชาเปติ อาโกฏาเปติ นิสฺสคฺคิเยน
อาปตฺติ ทุกฺกฏสฺส อญฺญาติกาย อญฺญาติกสญฺญี ปุราณจีวรํ
รชาเปติ โธวาเปติ นิสฺสคฺคิเยน อาปตฺติ ทุกฺกฏสฺส อญฺญาติกาย
อญฺญาติกสญฺญี ปุราณจีวรํ รชาเปติ อาโกฏาเปติ โธวาเปติ
นิสฺสคฺคิเยน อาปตฺติ ทฺวินฺนํ ทุกฺกฏานํ อญฺญาติกาย
อญฺญาติกสญฺญี ปุราณจีวรํ อาโกฏาเปติ นิสฺสคฺคิยํ ปาจิตฺติยํ
อญฺญาติกาย อญฺญาติกสญฺญี ปุราณจีวรํ อาโกฏาเปติ โธวาเปติ
นิสฺสคฺคิเยน อาปตฺติ ทุกฺกฏสฺส อญฺญาติกาย อญฺญาติกสญฺญี
ปุราณจีวรํ อาโกฏาเปติ รชาเปติ นิสฺสคฺคิเยน อาปตฺติ ทุกฺกฏสฺส
อญฺญาติกาย อญฺญาติกสญฺญี ปุราณจีวรํ อาโกฏาเปติ โธวาเปติ
รชาเปติ นิสฺสคฺคิเยน อาปตฺติ ทฺวินฺนํ ทุกฺกฏานํ อญฺญาติกาย
เวมติโก เป อญฺญาติกาย ญาติกสญฺญี เป อญฺญสฺส
ปุราณจีวรํ โธวาเปติ อาปตฺติ ทุกฺกฏสฺส นิสีทนปจฺจตฺถรณํ
โธวาเปติ อาปตฺติ ทุกฺกฏสฺส เอกโต อุปสมฺปนฺนาย โธวาเปติ
อาปตฺติ ทุกฺกฏสฺส ญาติกาย อญฺญาติกสญฺญี อาปตฺติ


ทุกฺกฏสฺส ญาติกาย เวมติโก อาปตฺติ ทุกฺกฏสฺส ญาติกาย
ญาติกสญฺญี อนาปตฺติ
อนาปตฺติ ญาติกาย โธวนฺติยา อญฺญาติกา ทุติยา โหติ
อวุตฺตา โธวติ อปริภุตฺตํ โธวาเปติ จีวรํ ฐเปตฺวา อญฺญํ
ปริกฺขารํ โธวาเปติ สิกฺขมานาย สามเณริยา อุมฺมตฺตกสฺส
อาทิกมฺมิกสฺสาติ
จตุตฺถสิกฺขาปทํ นิฏฺฐิตํ



ปญฺจมสิกฺขาปทํ
เตน สมเยน พุทฺโธ ภควา ราชคเห วิหรติ เวฬุวเน
กลนฺทกนิวาเป เตน โข ปน สมเยน อุปฺปลวณฺณา ภิกฺขุนี
สาวตฺถิยํ วิหรติ อถโข อุปฺปลวณฺณา ภิกฺขุนี ปุพฺพณฺหสมยํ
นิวาเสตฺวา ปตฺตจีวรมาทาย สาวตฺถึ ปิณฺฑาย ปาวิสิ สาวตฺถิยํ
ปิณฺฑาย จริตฺวา ปจฺฉาภตฺตํ ปิณฺฑปาตปฏิกฺกนฺตา เยน อนฺธวนํ
เตนุปสงฺกมิ ทิวาวิหาราย อนฺธวนํ อชฺโฌคาเหตฺวา อญฺญตรสฺมึ
รุกฺขมูเล ทิวาวิหารํ นิสีทิ เตน โข ปน สมเยน โจรา กตกมฺมา คาวึ
วธิตฺวา มํสํ คเหตฺวา อนฺธวนํ ปวิสึสุ อทฺทสา โข โจรคามณิโก
อุปฺปลวณฺณํ ภิกฺขุนึ อญฺญตรสฺมึ รุกฺขมูเล ทิวาวิหารํ นิสินฺนํ
ทิสฺวานสฺส เอตทโหสิ สเจ เม ปุตฺตภาติกา ปสฺสิสฺสนฺติ
วิเหฐยิสฺสนฺติ อิมํ ภิกฺขุนินฺติ อญฺเญน มคฺเคน อคมาสิ
อถโข โส โจรคามณิโก มํเส ปกฺเก วรมํสานิ คเหตฺวา ปณฺเณน
ปุฏํ พนฺธิตฺวา อุปฺปลวณฺณาย ภิกฺขุนิยา อวิทูเร รุกฺเข อาลคฺเคตฺวา
โย ปสฺสติ สมโณ วา พฺราหฺมโณ วา ทินฺนํเยว หรตูติ วตฺวา
ปกฺกามิ อสฺโสสิ โข อุปปลวณฺณา ภิกฺขุนี สมาธิมฺหา
วุฏฺฐหิตฺวา ตสฺส โจรคามณิกสฺส อิมํ วาจํ ภาสมานสฺส อถโข



อุปฺปลวณฺณา ภิกฺขุนี ตํ มํสํ คเหตฺวา อุปสฺสยํ อคมาสิ
อถโข อุปฺปลวณฺณา ภิกฺขุนี ตสฺสา รตฺติยา อจฺจเยน ตํ มํสํ
สมฺปาเทตฺวา อุตฺตราสงฺเคน ภณฺฑิกํ พนฺธิตฺวา เวหาสํ อพฺภุคฺคนฺตฺวา
เวฬุวเน ปจฺจุฏฺฐาสิ
เตน โข ปน สมเยน ภควา คามํ ปิณฺฑาย ปวิฏฺโฐ
โหติ อายสฺมา อุทายิ โอหิยโก โหติ วิหารปาโล อถโข
อุปฺปลวณฺณา ภิกฺขุนี เยนายสฺมา อุทายิ เตนุปสงฺกมิ
อุปสงฺกมิตฺวา อายสฺมนฺตํ อุทายึ เอตทโวจ กหํ ภนฺเต ภควาติ
ปวิฏฺโฐ ภคินิ ภควา คามํ ปิณฺฑายาติ อิมํ ภนฺเต มํสํ ภควโต
เทหีติ สนฺตปฺปิโต เต ภคินิ ภควา มํเสน สเจ เม ตฺวํ
อนฺตรวาสกํ ทเทยฺยาสิ เอวมหมฺปิ สนฺตปฺปิโต ภเวยฺยํ
อนฺตรวาสเกนาติ มยํ โข ภนฺเต มาตุคามา นาม กิจฺฉลาภา อิทญฺจ
เม อนฺติมํ ปญฺจมํ จีวรํ นาหํ ทสฺสามีติ เสยฺยถาปิ ภคินิ
ปุริโส หตฺถึ ทตฺวา กจฺเฉ วิสฺสชฺเชยฺย เอวเมว โข ตฺวํ ภคินิ
ภควโต มํสํ ทตฺวา มยฺหํ อนฺตรวาสกํ วิสฺสชฺเชหีติ อถโข
อุปฺปลวณฺณา ภิกฺขุนี อายสฺมตา อุทายินา นิปฺปีฬิยมานา อนฺตรวาสกํ
ทตฺวา อุปสฺสยํ อคมาสิ ภิกฺขุนิโย อุปฺปลวณฺณาย ภิกฺขุนิยา




ปตฺตจีวรํ ปฏิคฺคณฺหนฺติโย อุปฺปลวณฺณํ ภิกฺขุนึ เอตทโวจุํ กหนฺเต
อยฺเย อนฺตรวาสโกติ อุปฺปลวณฺณา ภิกฺขุนี ภิกฺขุนีนํ เอตมตฺถํ
อาโรเจสิ ภิกฺขุนิโย อุชฺฌายนฺติ ขียนฺติ วิปาเจนฺติ กถํ หิ
นาม อยฺโย อุทายิ ภิกฺขุนิยา หตฺถโต จีวรํ ปฏิคฺคเหสฺสติ
กิจฺฉลาโภ มาตุคาโมติ อถโข ตา ภิกฺขุนิโย ภิกฺขูนํ เอตมตฺถํ
อาโรเจสุํ เย เต ภิกฺขู อปฺปิจฺฉา เป เต อุชฺฌายนฺติ
ขียนฺติ วิปาเจนฺติ กถํ หิ นาม อายสฺมา อุทายิ ภิกฺขุนิยา หตฺถโต  
จีวรํ ปริคฺคเหสฺสตีติ อถโข เต ภิกฺขู ภควโต เอตมตฺถํ
อาโรเจสุํ เป สจฺจํ กิร ตฺวํ อุทายิ ภิกฺขุนิยา หตฺถโต จีวรํ
ปฏิคฺคเหสีติ สจฺจํ ภควาติ ญาติกา เต อุทายิ อญฺญาติกาติ
อญฺญาติกา ภควาติ อญฺญาตโก โมฆปุริส อญฺญาติกาย น
ชานาติ ปฏิรูปํ วา อปฺปฏิรูปํ วา สนฺตํ วา อสนฺตํ วา ตตฺถ
นาม ตฺวํ โมฆปุริส อญฺญาติกาย ภิกฺขุนิยา หตฺถโต จีวรํ
ปฏิคฺคเหสฺสสิ เนตํ โมฆปุริส อปฺปสนฺนานํ วา ปสาทาย ปสนฺนานํ
วา ภิยฺโยภาวาย เป เอวญฺจ ปน ภิกฺขเว อิมํ สิกฺขาปทํ
อุทฺทิเสยฺยาถ โย ปน ภิกฺขุ อญฺญาติกาย ภิกฺขุนิยา หตฺถโต
จีวรํ ปฏิคฺคเณฺหยฺย นิสฺสคฺคิยํ ปาจิตฺติยนฺติ เอวญฺจิทํ ภควตา
ภิกฺขูนํ สิกฺขาปทํ ปญฺญตฺตํ โหติ
เตน โข ปน สมเยน ภิกฺขู กุกฺกุจฺจายนฺตา ภิกฺขุนีนํ



ปาริวฏฺฏกจีวรํ นปฺปฏิคฺคณฺหนฺติ ภิกฺขุนิโย อุชฺฌายนฺติ ขียนฺติ
วิปาเจนฺติ กถํ หิ นาม อยฺยา อมฺหากํ ปาริวฏฺฏกจีวรํ
นปฺปฏิคฺคณฺหิสฺสนฺตีติ อสฺโสสุํ โข ภิกฺขู ตาสํ ภิกฺขุนีนํ
อุชฺฌายนฺตีนํ ขียนฺตีนํ วิปาเจนฺตีนํ อถโข เต ภิกฺขู ภควโต
เอตมตฺถํ อาโรเจสุํ อถโข ภควา เอตสฺมึ นิทาเน เอตสฺมึ
ปกรเณ ธมฺมึ กถํ กตฺวา ภิกฺขู อามนฺเตสิ อนุชานามิ ภิกฺขเว
ปญฺจนฺนํ ปาริวฏฺฏกํ ปฏิคฺคเหตุํ ภิกฺขุสฺส ภิกฺขุนิยา สิกฺขมานาย
สามเณรสฺส สามเณริยา อนุชานามิ ภิกฺขเว อิเมสํ
ปญฺจนฺนํ ปาริวฏฺฏกํ ปฏิคฺคเหตุํ เอวญฺจ ปน ภิกฺขเว อิมํ
สิกฺขาปทํ อุทฺทิเสยฺยาถ โย ปน ภิกฺขุ อญฺญาติกาย ภิกฺขุนิยา
หตฺถโต จีวรํ ปฏิคคเณฺหยฺย อญฺญตฺร ปาริวฏฺฏกา นิสฺสคฺคิยํ
ปาจิตฺติยนฺติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ อญฺญาติกา นาม มาติโต
วา ปิติโต วา ยาว สตฺตมา ปิตามหยุคา อสมฺพทฺธา ภิกฺขุนี
นาม อุภโตสงฺเฆ อุปสมฺปนฺนา จีวรํ นาม ฉนฺนํ จีวรานํ




อญฺญตรํ จีวรํ วิกปฺปนูปคํ ปจฺฉิมํ อญฺญตฺร ปาริวฏฺฏกาติ
ฐเปตฺวา ปาริวฏฺฏกํ ปฏิคฺคณฺหาติ ปโยเค ทุกฺกฏํ ปฏิลาเภน
นิสฺสคฺคิยํ โหติ นิสฺสชฺชิตพฺพํ สงฺฆสฺส วา คณสฺส วา ปุคฺคลสฺส
วา เอวญฺจ ปน ภิกฺขเว นิสฺสชฺชิตพฺพํ เป อิทํ เม ภนฺเต
จีวรํ อญฺญาติกาย ภิกฺขุนิยา หตฺถโต ปฏิคฺคหิตํ อญฺญตฺร
ปาริวฏฺฏกา นิสฺสคฺคิยํ อิมาหํ สงฺฆสฺส นิสฺสชฺชามีติ เป
ทเทยฺยาติ เป ทเทยฺยุนฺติ เป อายสฺมโต ทมฺมีติ
อญฺญาติกาย อญฺญาติกสญฺญี หตฺถโต จีวรํ
ปฏิคฺคณฺหาติ อญฺญตฺร ปาริวฏฺฏกา นิสฺสคฺคิยํ ปาจิตฺติยํ
อญฺญาติกาย เวมติโก หตฺถโต จีวรํ ปฏิคฺคณฺหาติ อญฺญตฺร
ปาริวฏฺฏกา นิสฺสคฺคิยํ ปาจิตฺติยํ อญฺญาติกาย ญาติกสญฺญี
หตฺถโต จีวรํ ปฏิคฺคณฺหาติ อญฺญตฺร ปาริวฏฺฏกา นิสฺสคฺคิยํ
ปาจิตฺติยํ
เอกโตอุปสมฺปนฺนาย หตฺถโต จีวรํ ปฏิคฺคณฺหาติ
อญฺญตฺร ปาริวฏฺฏกา อาปตฺติ ทุกฺกฏสฺส ญาติกาย อญฺญาติกสญฺญี
อาปตฺติ ทุกฺกฏสฺส ญาติกาย เวมติโก อาปตฺติ
ทุกฺกฏสฺส ญาติกาย ญาติกสญฺญี อนาปตฺติ
อนาปตฺติ ญาติกาย ปาริวฏฺฏกํ ปริตฺเตน วา วิปุลํ
วิปุเลน วา ปริตฺตํ ภิกฺขุ วิสฺสาสํ คณฺหาติ ตาวกาลิกํ



คณฺหาติ จีวรํ ฐเปตฺวา อญฺญํ ปริกฺขารํ คณฺหาติ สิกฺขมานาย
สามเณริยา อุมฺมตฺตกสฺส อาทิกมฺมิกสฺสาติ
ปญฺจมสิกฺขาปทํ นิฏฺฐิตํ



ฉฏฺฐสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน อายสฺมา
อุปนนฺโท สกฺยปุตฺโต ปฏฺโฐ โหติ ธมฺมึ กถํ กาตุํ อถโข
อญฺญตโร เสฏฺฐิปุตฺโต เยนายสฺมา อุปนนฺโท สกฺยปุตฺโต เตนุปสงฺกมิ
อุปสงฺกมิตฺวา อายสฺมนฺตํ อุปนนฺทํ สกฺยปุตฺตํ อภิวาเทตฺวา
เอกมนฺตํ นิสีทิ เอกมนฺตํ นิสินฺนํ โข ตํ เสฏฺฐิปุตฺตํ อายสฺมา
อุปนนฺโท สกฺยปุตฺโต ธมฺมิยา กถาย สนฺทสฺเสสิ สมาทเปสิ
สมุตฺเตเชสิ สมฺปหํเสสิ อถโข โส เสฏฺฐิปุตฺโต อายสฺมตา
อุปนนฺเทน สกฺยปุตฺเตน ธมฺมิยา กถาย สนฺทสฺสิโต สมาทปิโต
สมุตฺเตชิโต สมฺปหํสิโต อายสฺมนฺตํ อุปนนฺทํ สกฺยปุตฺตํ เอตทโวจ
วเทยฺยาถ ภนฺเต เยน อตฺโถ ปฏิพลา มยํ อยยสฺส ทาตุํ
ยทิทํ จีวรปิณฺฑปาตเสนาสนคิลานปจฺจยเภสชฺชปริกฺขารนฺติ สเจ
เม ตฺวํ อาวุโส ทาตุกาโมสิ อิโต เอกํ สาฏกํ เทหีติ อมฺหากํ
โข ภนฺเต กุลปุตฺตานํ กิสฺมึ วิย เอกสาฏกํ คนฺตุํ อาคเมถ
ภนฺเต ยาว ฆรํ คจฺฉามิ ฆรํ คโต อิโต วา เอกํ สาฏกํ



ปหิณิสฺสามิ อิโต วา สุนฺทรตรนฺติ ทุติยมฺปิ โข อายสฺมา
อุปนนฺโท สกฺยปุตฺโต ตํ เสฏฺฐิปุตฺตํ เอตทโวจ สเจ เม ตฺวํ
อาวุโส ทาตุกาโมสิ อิโต เอกํ สาฏกํ เทหีติ อมฺหากํ โข
ภนฺเต กุลปุตฺตานํ กิสฺมึ วิย เอกสาฏกํ คนฺตุํ อาคเมถ ภนฺเต
ยาว ฆรํ คจฺฉามิ ฆรํ คโต อิโต วา เอกํ สาฏกํ ปหิณิสฺสามิ
อิโต วา สุนฺทรตรนฺติ ตติยมฺปิ โข อายสฺมา อุปนนฺโท สกฺยปุตฺโต
ตํ เสฏฺฐิปุตฺตํ เอตทโวจ สเจ เม ตฺวํ อาวุโส ทาตุกาโมสิ
อิโต เอกํ สาฏกํ เทหีติ อมฺหากํ โข ภนฺเต กุลปุตฺตานํ กิสฺมึ
วิย เอกสาฏกํ คนฺตุํ อาคเมถ ภนฺเต ยาว ฆรํ คจฺฉามิ ฆรํ
คโต อิโต วา เอกํ สาฏกํ ปหิณิสฺสามิ อิโต วา สุนฺทรตรนฺติ
กึ ปน ตยา อาวุโส อทาตุกาเมน ปวาริเตน ยํ ตฺวํ ปวาเรตฺวา
น เทสีติ อถโข โส เสฏฺฐิปุตฺโต อายสฺมตา อุปนนฺเทน
สกฺยปุตฺเตน นิปฺปีฬิยมาโน เอกํ สาฏกํ ทตฺวา อคมาสิ มนุสฺสา
ตํ เสฏฺฐิปุตฺตํ ปสฺสิตฺวา เอตทโวจุํ กิสฺส ตฺวํ อยฺย เอกสาฏโก
อาคจฺฉสีติ อถโข โส เสฏฺฐิปุตฺโต เตสํ มนุสฺสานํ เอตมตฺถํ
อาโรเจสิ มนุสฺสา อุชฺฌายนฺติ ขียนฺติ วิปาเจนฺติ มหิจฺฉา
อิเม สมณา สกฺยปุตฺติยา อสนฺตุฏฺฐา นยิเม สุกรา ธมฺมนิมนฺตนาย
กาตุํ กถํ หิ นาม เสฏฺฐิปุตฺเตน ธมฺมนิมนฺตนาย



กยิรมานาย สาฏกํ คณฺหิสฺสนฺตีติ อสฺโสสุํ โข ภิกฺขู เตสํ
มนุสฺสานํ อุชฺฌายนฺตานํ ขียนฺตานํ วิปาเจนฺตานํ เย เต ภิกฺขู
อปฺปิจฺฉา สนฺตุฏฺฐา เป เต อุชฺฌายนฺติ ขียนฺติ วิปาเจนฺติ
กถํ หิ นาม อายสฺมา อุปนนฺโท สกฺยปุตฺโต เสฏฺฐิปุตฺตํ จีวรํ
วิญฺญาเปสฺสตีติ อถโข เต ภิกฺขู ภควโต เอตมตฺถํ อาโรเจสุํ
สจฺจํ กิร ตฺวํ อุปนนฺท เสฏฺฐิปุตฺตํ จีวรํ วิญฺญาเปสีติ สจฺจํ
ภควาติ ญาตโก เต อุปนนฺท อญฺญาตโกติ อญฺญาตโก
ภควาติ อญฺญาตโก โมฆปุริส อญฺญาตกสฺส น ชานาติ ปฏิรูปํ
วา อปฺปฏิรูปํ วา สนฺตํ วา อสนฺตํ วา ตตฺถ นาม ตฺวํ
โมฆปุริส อญฺญาตกํ เสฏฺฐิปุตฺตํ จีวรํ วิญฺญาเปสฺสสิ เนตํ
โมฆปุริส อปฺปสนฺนานํ วา ปสาทาย ปสนฺนานํ วา ภิยฺโยภาวาย
เป เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ โย
ปน ภิกฺขุ อญฺญาตกํ คหปตึ วา คหปตานึ วา จีวรํ วิญฺญาเปยฺย
นิสฺสคฺคิยํ ปาจิตฺติยนฺติ เอวญฺจิทํ ภควตา ภิกฺขูนํ สิกฺขาปทํ
ปญฺญตฺตํ โหติ
เตน โข ปน สมเยน สมฺพหุลา ภิกฺขู สาเกตา สาวตฺถึ
อทฺธานมคฺคปฏิปนฺนา โหนฺติ อนฺตรามคฺเค โจรา นิกฺขมิตฺวา
เต ภิกฺขู อจฺฉินฺทึสุ อถโข เต ภิกฺขู ภควตา ปฏิกฺขิตฺตํ
อญฺญาตกํ คหปตึ วา คหปตานึ วา จีวรํ วิญฺญาเปตุนฺติ



กุกฺกุจฺจายนฺตา น วิญฺญาเปสุํ ยถานคฺคา ว สาวตฺถึ คนฺตฺวา ภิกฺขู
อภิวาเทนฺติ ภิกฺขู เอวมาหํสุ สุนฺทรา โข อิเม อาวุโส
อาชีวกา เย อิเม ภิกฺขู อภิวาเทนฺตีติ เต เอวมาหํสุ น มยํ
อาวุโส อาชีวกา ภิกฺขู มยนฺติ ภิกฺขู อายสฺมนฺตํ อุปาลึ
เอตทโวจุํ อิงฺฆ อาวุโส อุปาลิ อิเม อนุยุญฺชาหีติ อถโข เต
ภิกฺขู อายสฺมตา อุปาลินา อนุยุญฺชิยมานา เอตมตฺถํ อาโรเจสุํ
อถโข อายสฺมา อุปาลิ เต ภิกฺขู อนุยุญฺชิตฺวา ภิกฺขู เอตทโวจ
ภิกฺขู อิเม อาวุโส เทถ เตสํ จีวรานีติ เย เต ภิกฺขู
อปฺปิจฺฉา เป เต อุชฺฌายนฺติ ขียนฺติ วิปาเจนฺติ กถํ หิ
นาม ภิกฺขู นคฺคา อาคจฺฉิสฺสนฺติ นนุ นาม ติเณน วา
ปฏิจฺฉาเทตฺวา อาคนฺตพฺพนฺติ อถโข เต ภิกฺขู ภควโต เอตมตฺถํ
อาโรเจสุํ อถโข ภควา เอตสฺมึ นิทาเน เอตสฺมึ ปกรเณ
ธมฺมึ กถํ กตฺวา ภิกฺขู อามนฺเตสิ อนุชานามิ ภิกฺขเว
อจฺฉินฺนจีวรสฺส วา นฏฺฐจีวรสฺส วา อญฺญาตกํ คหปตึ วา คหปตานึ วา
จีวรํ วิญฺญาเปตุํ ยํ อาวาสํ ปฐมํ อุปคจฺฉติ สเจ ตตฺถ โหติ
สงฺฆสฺส วิหารจีวรํ วา อุตฺตรตฺถรณํ วา ภุมฺมตฺถรณํ วา ภิสิจฺฉวิ
วา ตํ คเหตฺวา ปารุปิตุํ ตญฺจ โข ลภิตฺวา โอทหิสฺสามีติ
โน เจ โหติ สงฺฆสฺส วิหารจีวรํ วา อุตฺตรตฺถรณํ วา ภุมฺมตฺถรณํ




วา ภิสิจฺฉวิ วา ติเณน วา ปณฺเณน วา ปฏิจฺฉาเทตฺวา
อาคนฺตพฺพํ นเตฺวว นคฺเคน อาคนฺตพฺพํ โย อาคจฺเฉยฺย
อาปตฺติ ทุกฺกฏสฺส เอวญฺจ ปน ภิกฺขเว อิมํ สิกฺขาปทํ
อุทฺทิเสยฺยาถ โย ปน ภิกฺขุ อญฺญาตกํ คหปตึ วา คหปตานึ วา
จีวรํ วิญฺญาเปยฺย อญฺญตฺร สมยา นิสฺสคฺคิยํ ปาจิตฺติยํ
ตตฺถายํ สมโย อจฺฉินฺนจีวโร วา โหติ ภิกฺขุ นฏฺฐจีวโร วา
อยํ ตตฺถ สมโยติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ อญฺญาตโก นาม มาติโต
วา ปิติโต วา ยาว สตฺตมา ปิตามหยุคา อสมฺพทฺโธ คหปติ
นาม โย โกจิ อคารํ อชฺฌาวสติ คหปตานี นาม ยา กาจิ
อคารํ อชฺฌาวสติ จีวรํ นาม ฉนฺนํ จีวรานํ อญฺญตรํ จีวรํ
วิกปฺปนูปคํ ปจฺฉิมํ อญฺญตฺร สมยาติ ฐเปตฺวา สมยํ อจฺฉินฺนจีวโร
นาม ภิกฺขุสฺส จีวรํ อจฺฉินฺนํ โหติ ราชูหิ วา โจเรหิ
วา ธุตฺเตหิ วา เยหิ เกหิจิ วา อจฺฉินฺนํ โหติ นฏฺฐจีวโร
นาม ภิกฺขุสฺส จีวรํ อคฺคินา วา ทฑฺฒํ โหติ อุทเกน วา วุฬฺหํ
โหติ อุนฺทุเรหิ วา อุปจิกาหิ วา ขายิตํ โหติ ปริโภคชิณฺณํ
วา โหติ อญฺญตฺร สมยา วิญฺญาเปติ ปโยเค ทุกฺกฏํ
ปฏิลาเภน นิสฺสคฺคิยํ โหติ นิสฺสชฺชิตพฺพํ สงฺฆสฺส วา คณสฺส



วา ปุคฺคลสฺส วา เอวญฺจ ปน ภิกฺขเว นิสฺสชฺชิตพฺพํ เป
อิทํ เม ภนฺเต จีวรํ อญฺญาตกํ คหปติกํ อญฺญตฺร สมยา
วิญฺญาปิตํ นิสฺสคฺคิยํ อิมาหํ สงฺฆสฺส นิสฺสชฺชามีติ เป
ทเทยฺยาติ เป ทเทยฺยุนฺติ เป อายสฺมโต ทมฺมีติ
อญฺญาตเก อญฺญาตกสญฺญี อญฺญตฺร สมยา จีวรํ
วิญฺญาเปติ นิสฺสคฺคิยํ ปาจิตฺติยํ อญฺญาตเก เวมติโก อญฺญตฺร
สมยา จีวรํ วิญฺญาเปติ นิสฺสคฺคิยํ ปาจิตฺติยํ อญฺญาตเก
อญฺญาตกสญฺญี อญฺญตฺร สมยา จีวรํ วิญฺญาเปติ นิสฺสคฺคิยํ
ปาจิตฺติยํ ญาตเก อญฺญาตกสญฺญี อาปตฺติ ทุกฺกฏสฺส
ญาตเก เวมติโก อาปตฺติ ทุกฺกฏสฺส ญาตเก ญาตกสญฺญี
อนาปตฺติ
อนาปตฺติ สมเย ญาตกานํ ปวาริตานํ อญฺญสฺสตฺถาย
อตฺตโน ธเนน อุมฺมตฺตกสฺส อาทิกมฺมิกสฺสาติ
ฉฏฺฐสิกฺขาปทํ นิฏฺฐิตํ



สตฺตมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน ฉพฺพคฺคิยา
ภิกฺขู อจฺฉินฺนจีวรเก ภิกฺขู อุปสงฺกมิตฺวา เอวํ วเทนฺติ ภควตา
อาวุโส อนุญฺญาตํ อจฺฉินฺนจีวรสฺส วา นฏฺฐจีวรสฺส วา อญฺญาตกํ
คหปตึ วา คหปตานึ วา จีวรํ วิญฺญาเปตุํ วิญฺญาเปถ อาวุโส
จีวรนฺติ อลํ อาวุโส ลทฺธํ อเมฺหหิ จีวรนฺติ มยํ อาวุโส
อายสฺมนฺตานํ อตฺถาย วิญฺญาเปมาติ วิญฺญาเปถ อาวุโสติ
อถโข ฉพฺพคฺคิยา ภิกฺขู อญฺญาตเก คหปติเก อุปสงฺกมิตฺวา
เอตทโวจุํ อจฺฉินฺนจีวรกา อาวุโส ภิกฺขู อาคตา เทถ เนสํ
จีวรนฺติ พหุํ จีวรํ วิญฺญาเปสุํ เตน โข ปน สมเยน อญฺญตโร
ปุริโส สภายํ นิสินฺโน อญฺญตรํ ปุริสํ เอตทโวจ อจฺฉินฺนจีวรกา
อยฺยา อาคตา เนสํ มยา จีวรํ ทินฺนนฺติ โสปิ เอวมาห
มยาปิ ทินฺนนฺติ อปโรปิ เอวมาห มยาปิ ทินฺนนฺติ เต




อุชฺฌายนฺติ ขียนฺติ วิปาเจนฺติ กถํ หิ นาม สมณา สกฺยปุตฺติยา
น มตฺตํ ชานิตฺวา พหุํ จีวรํ วิญฺญาเปสฺสนฺติ ทุสฺสวณิชฺชํ วา
สมณา สกฺยปุตฺติยา กริสฺสนฺติ ปคฺคาหิกสาลํ วา ปสาเรสฺสนฺตีติ
อสฺโสสุํ โข ภิกฺขู เตสํ มนุสฺสานํ อุชฺฌายนฺตานํ ขียนฺตานํ
วิปาเจนฺตานํ เย เต ภิกฺขู อปฺปิจฺฉา สนฺตุฏฺฐา เป เต
อุชฺฌายนฺติ ขียนฺติ วิปาเจนฺติ กถํ หิ นาม ฉพฺพคฺคิยา ภิกฺขู
น มตฺตํ ชานิตฺวา พหุํ จีวรํ วิญฺญาเปสฺสนฺตีติ อถโข เต
ภิกฺขู ภควโต เอตมตฺถํ อาโรเจสุํ สจฺจํ กิร ตุเมฺห ภิกฺขเว น
มตฺตํ ชานิตฺวา พหุํ จีวรํ วิญฺญาเปถาติ สจฺจํ ภควาติ
วิครหิ พุทฺโธ ภควา กถํ หิ นาม ตุเมฺห โมฆปุริสา น มตฺตํ
ชานิตฺวา พหุํ จีวรํ วิญฺญาเปสฺสถ เนตํ โมฆปุริสา อปฺปสนฺนานํ
วา ปสาทาย ปสนฺนานํ วา ภิยฺโยภาวาย เป เอวญฺจ ปน
ภิกฺขเว อิมํ สิกฺขาปทํ อุทฺทิเสยฺยาถ ตญฺเจ อญฺญาตโก คหปติ
วา คหปตานี วา พหูหิ จีวเรหิ อภิหฏฺฐุํ ปวาเรยฺย สนฺตรุตฺตรปรมนฺเตน
ภิกฺขุนา ตโต จีวรํ สาทิตพฺพํ ตโต เจ อุตฺตรึ
สาทิเยยฺย นิสฺสคฺคิยํ ปาจิตฺติยนฺติ
ตญฺเจติ อจฺฉินฺนจีวรกํ ภิกฺขุํ อญฺญาตโก นาม มาติโต
วา ปิติโต วา ยาว สตฺตมา ปิตามหยุคา อสมฺพทฺโธ คหปติ นาม
โย โกจิ อคารํ อชฺฌาวสติ คหปตานี นาม ยา กาจิ อคารํ
อชฺฌาวสติ พหูหิ จีวเรหีติ พหุเกหิ จีวเรหิ อภิหฏฺฐุํ



ปวาเรยฺยาติ ยาวตกํ อิจฺฉสิ ตาวตกํ คณฺหาหีติ สนฺตรุตฺตรปรมนฺเตน
ภิกฺขุนา ตโต จีวรํ สาทิตพฺพนฺติ สเจ ตีณิ นฏฺฐานิ
โหนฺติ เทฺว สาทิตพฺพานิ เทฺว นฏฺฐานิ เอกํ สาทิตพฺพํ
เอกํ นฏฺฐํ น สาทิตพฺพํ ตโต เจ อุตฺตรึ สาทิเยยฺยาติ
ตทุตฺตรึ วิญฺญาเปติ ปโยเค ทุกฺกฏํ ปฏิลาเภน นิสฺสคฺคิยํ
โหติ นิสฺสชฺชิตพฺพํ สงฺฆสฺส วา คณสฺส วา ปุคฺคลสฺส วา
เอวญฺจ ปน ภิกฺขเว นิสฺสชฺชิตพฺพํ เป อิมํ เม ภนฺเต จีวรํ
อญฺญาตกํ คหปติกํ ตทุตฺตรึ วิญฺญาปิตํ นิสฺสคฺคิยํ อิมาหํ สงฺฆสฺส
นิสฺสชฺชามีติ เป ทเทยฺยาติ เป ทเทยฺยุนฺติ เป อายสฺมโต
ทมฺมีติ
อญฺญาตเก อญฺญาตกสญฺญี ตทุตฺตรึ จีวรํ วิญฺญาเปติ
นิสฺสคฺคิยํ ปาจิตฺติยํ อญฺญาตเก เวมติโก ตทุตฺตรึ จีวรํ วิญฺญาเปติ
นิสฺสคฺคิยํ ปาจิตฺติยํ อญฺญาตเก ญาตกสญฺญี ตทุตฺตรึ จีวรํ
วิญฺญาเปติ นิสฺสคฺคิยํ ปาจิตฺติยํ ญาตเก อญฺญาตกสญฺญี
อาปตฺติ ทุกฺกฏสฺส ญาตเก เวมติโก อาปตฺติ ทุกฺกฏสฺส
ญาตเก ญาตกสญฺญี อนาปตฺติ
อนาปตฺติ เสสกํ อาหริสฺสามีติ หรนฺโต คจฺฉติ เสสกํ
ตุเยฺหว โหตูติ เทนฺติ น อจฺฉินฺนการณา เทนฺติ น นฏฺฐการณา



เทนฺติ ญาตกานํ ปวาริตานํ อตฺตโน ธเนน อุมฺมตฺตกสฺส
อาทิกมฺมิกสฺสาติ
สตฺตมสิกฺขาปทํ นิฏฺฐิตํ



อฏฺฐมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน อญฺญตโร
ปุริโส ปชาปตึ เอตทโวจ อยฺยํ อุปนนฺทํ จีวเรน อจฺฉาเทสฺสามีติ
อสฺโสสิ โข อญฺญตโร ปิณฺฑจาริโก ภิกฺขุ ตสฺส ปุริสสฺส อิมํ
วาจํ ภาสมานสฺส อถโข โส ภิกฺขุ เยนายสฺมา อุปนนฺโท
สกฺยปุตฺโต เตนุปสงฺกมิ อุปสงฺกมิตฺวา อายสฺมนฺตํ อุปนนฺทํ สกฺยปุตฺตํ
เอตทโวจ มหาปุญฺโญสิ ตฺวํ อาวุโส อุปนนฺท อมุกสฺมึ
โอกาเส อญฺญตโร ปุริโส ปชาปตึ เอตทโวจ อยฺยํ อุปนนฺทํ
จีวเรน อจฺฉาเทสฺสามีติ อตฺถาวุโส มํ โส อุปฏฺฐาโกติ อถโข
อายสฺมา อุปนนฺโท สกฺยปุตฺโต เยน โส ปุริโส เตนุปสงฺกมิ
อุปสงฺกมิตฺวา ตํ ปุริสํ เอตทโวจ สจฺจํ กิร มํ ตฺวํ อาวุโส
จีวเรน อจฺฉาเทตุกาโมสีติ อปิ มยฺย เอวํ โหติ อยฺยํ อุปนนฺทํ
จีวเรน อจฺฉาเทสฺสามีติ สเจ โข มํ ตฺวํ อาวุโส จีวเรน
อจฺฉาเทตุกาโมสิ เอวรูเปน จีวเรน อจฺฉาเทหิ กฺยาหํ เตน
อจฺฉนฺโนปิ กริสฺสามิ ยาหํ น ปริภุญฺชิสฺสามีติ อถโข โส
ปุริโส อุชฺฌายติ ขียติ วิปาเจติ มหิจฺฉา อิเม สมณา
สกฺยปุตฺติยา อสนฺตุฏฺฐา นยิเม สุกรา จีวเรน อจฺฉาเทตุํ กถํ




หิ นาม อยฺโย อุปนนฺโท มยา ปุพฺเพ อปฺปวาริโต อุปสงฺกมิตฺวา
จีวเร วิกปฺปํ อาปชฺชิสฺสตีติ อสฺโสสุํ โข ภิกฺขู ตสฺส ปุริสสฺส
อุชฺฌายนฺตสฺส ขียนฺตสฺส วิปาเจนฺตสฺส เย เต ภิกฺขู อปฺปิจฺฉา
สนฺตุฏฺฐา เป เต อุชฺฌายนฺติ ขียนฺติ วิปาเจนฺติ กถํ หิ
นาม อายสฺมา อุปนนฺโท สกฺยปุตฺโต ปุพฺเพ อปฺปวาริโต คหปติกํ
อุปสงฺกมิตฺวา จีวเร วิกปฺปํ อาปชฺชิสฺสตีติ อถโข เต ภิกฺขู
ภควโต เอตมตฺถํ อาโรเจสุํ สจฺจํ กิร ตฺวํ อุปนนฺท ปุพฺเพ
อปฺปวาริโต คหปติกํ อุปสงฺกมิตฺวา จีวเร วิกปฺปํ อาปชฺชสีติ สจฺจํ
ภควาติ ญาตโก เต อุปนนฺท อญฺญาตโกติ อญฺญาตโก
ภควาติ อญฺญาตโก โมฆปุริส อญฺญาตกสฺส น ชานาติ ปฏิรูปํ
วา อปฺปฏิรูปํ วา สนฺตํ วา อสนฺตํ วา ตตฺถ นาม ตฺวํ
โมฆปุริส ปุพฺเพ อปฺปวาริโต อญฺญาตกํ คหปติกํ อุปสงฺกมิตฺวา
จีวเร วิกปฺปํ อาปชฺชิสฺสสิ เนตํ โมฆปุริส อปฺปสนฺนานํ วา
ปสาทาย ปสนฺนานํ วา ภิยฺโยภาวาย เป เอวญฺจ ปน ภิกฺขเว
อิมํ สิกฺขาปทํ อุทฺทิเสยฺยาถ ภิกฺขุํ ปเนว อุทฺทิสฺส อญฺญาตกสฺส
คหปติสฺส วา คหปตานิยา วา จีวรเจตาปนํ อุปกฺขฏํ โหติ





อิมินา จีวรเจตาปเนน จีวรํ เจตาเปตฺวา อิตฺถนฺนามํ ภิกฺขุํ จีวเรน
อจฺฉาเทสฺสามีติ ตตฺร เจ โส ภิกฺขุ ปุพฺเพ อปฺปวาริโต
อุปสงฺกมิตฺวา จีวเร วิกปฺปํ อาปชฺเชยฺย สาธุ วต มํ อายสฺมา
อิมินา จีวรเจตาปเนน เอวรูปํ วา เอวรูปํ วา จีวรํ เจตาเปตฺวา
อจฺฉาเทหีติ กลฺยาณกมฺยตํ อุปาทาย นิสฺสคฺคิยํ ปาจิตฺติยนฺติ
ภิกฺขุํ ปเนว อุทฺทิสฺสาติ ภิกฺขุสฺสตฺถาย ภิกฺขุํ อารมฺมณํ
กริตฺวา ภิกฺขุํ อจฺฉาเทตุกาโม อญฺญาตโก นาม มาติโต วา
ปิติโต วา ยาว สตฺตมา ปิตามหยุคา อสมฺพทฺโธ คหปติ
นาม โย โกจิ อคารํ อชฺฌาวสติ คหปตานี นาม ยา
กาจิ อคารํ อชฺฌาวสติ จีวรเจตาปนํ นาม หิรญฺญํ วา
สุวณฺณํ วา มณิ วา มุตฺตา วา มสารคลฺลํ วา ผลิโก วา
ปฏโก วา สุตฺตํ วา กปฺปาโส วา อิมินา จีวรเจตาปเนนาติ
ปจฺจุปฏฺฐิเตน เจตาเปตฺวาติ ปริวฏฺเฏตฺวา อจฺฉาเทสฺสามีติ
ทสฺสามิ ตตฺร เจ โส ภิกฺขูติ ยํ ภิกฺขุํ อุทฺทิสฺส จีวรเจตาปนํ
อุปกฺขฏํ โหติ โส ภิกฺขุ ปุพฺเพ อปฺปวาริโตติ ปุพฺเพ อวุตฺโต
โหติ กีทิเสน เต ภนฺเต จีวเรน อตฺโถ กีทิสํ เต จีวรํ
เจตาเปสฺสามีติ อุปสงฺกมิตฺวาติ ฆรํ คนฺตฺวา ยตฺถ กตฺถจิ




อุปสงฺกมิตฺวา จีวเร วิกปฺปํ อาปชฺเชยฺยาติ อายตํ วา โหตุ
วิตฺถตํ วา อปฺปิตํ วา สณฺหํ วา อิมินา จีวรเจตาปเนนาติ
ปจฺจุปฏฺฐิเตน เอวรูปํ วา เอวรูปํ วาติ อายตํ วา วิตฺถตํ
วา อปฺปิตํ วา สณฺหํ วา เจตาเปตฺวาติ ปริวฏฺเฏตฺวา
อจฺฉาเทหีติ ทชฺเชหิ กลฺยาณกมฺยตํ อุปาทายาติ สาธุตฺถิโก
มหคฺฆตฺถิโก ตสฺส วจเนน อายตํ วา วิตฺถตํ วา อปฺปิตํ
วา สณหํ วา เจตาเปติ ปโยเค ทุกฺกฏํ ปฏิลาเภน นิสฺสคฺคิยํ
โหติ นิสฺสชฺชิตพฺพํ สงฺฆสฺส วา คณสฺส วา ปุคฺคลสฺส วา
เอวญฺจ ปน ภิกฺขเว นิสฺสชฺชิตพฺพํ เป อิทํ เม ภนฺเต จีวรํ
ปุพฺเพ อปฺปวาริโต อญฺญาตกํ คหปติกํ อุปสงฺกมิตฺวา จีวเร
วิกปฺปํ อาปนฺนํ นิสฺสคฺคิยํ อิมาหํ สงฺฆสฺส นิสฺสชฺชามีติ เป
ทเทยฺยาติ เป ทเทยฺยุนฺติ เป อายสฺมโต ทมฺมีติ
อญฺญาตเก อญฺญาตกสญฺญี ปุพฺเพ อปฺปวาริโต คหปติกํ
อุปสงฺกมิตฺวา จีวเร วิกปฺปํ อาปชฺชติ นิสฺสคฺคิยํ ปาจิตฺติยํ
อญฺญาตเก เวมติโก ปุพฺเพ อปฺปวาริโต คหปติกํ อุปสงฺกมิตฺวา
จีวเร วิกปฺปํ อาปชฺชติ นิสฺสคฺคิยํ ปาจิตฺติยํ อญฺญาตเก
ญาตกสญฺญี ปุพฺเพ อปฺปวาริโต คหปติกํ อุปสงฺกมิตฺวา จีวเร
วิกปฺปํ อาปชฺชติ นิสฺสคฺคิยํ ปาจิตฺติยํ ญาตเก อญฺญาตกสญฺญี
อาปตฺติ ทุกฺกฏสฺส ญาตเก เวมติโก อาปตฺติ ทุกฺกฏสฺส
ญาตเก ญาตกสญฺญี อนาปตฺติ



อนาปตฺติ ญาตกานํ ปวาริตานํ อญฺญสฺสตฺถาย
อตฺตโน ธเนน มหคฺฆํ เจตาเปตุกามสฺส อปฺปคฺฆํ เจตาเปติ
อุมฺมตฺตกสฺส อาทิกมฺมิกสฺสาติ
อฏฺฐมสิกฺขาปทํ นิฏฺฐิตํ



นวมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน อญฺญตโร
ปุริโส อญฺญตรํ ปุริสํ เอตทโวจ อยฺยํ อุปนนฺทํ จีวเรน
อจฺฉาเทสฺสามีติ โสปิ เอวมาห อหมฺปิ อยฺยํ อุปนนฺทํ จีวเรน
อจฺฉาเทสฺสามีติ อสฺโสสิ โข อญฺญตโร ปิณฺฑจาริโก ภิกฺขุ
เตสํ ปุริสานํ อิมํ กถาสลฺลาปํ อถโข โส ภิกฺขุ เยนายสฺมา
อุปนนฺโท สกฺยปุตฺโต เตนุปสงฺกมิ อุปสงฺกมิตฺวา อายสฺมนฺตํ
อุปนนฺทํ สกฺยปุตฺตํ เอตทโวจ มหาปุญฺโญสิ ตฺวํ อาวุโส อุปนนฺท
อมุกสฺมึ โอกาเส อญฺญตโร ปุริโส อญฺญตรํ ปุริสํ เอตทโวจ
อยฺยํ อุปนนฺทํ จีวเรน อจฺฉาเทสฺสามีติ โสปิ เอวมาห อหมฺปิ
อยฺยํ อุปนนฺทํ จีวเรน อจฺฉาเทสฺสามีติ อตฺถาวุโส มํ เต
อุปฏฺฐากาติ อถโข อายสฺมา อุปนนฺโท สกฺยปุตฺโต เยน
เต ปุริสา เตนุปสงฺกมิ อุปสงฺกมิตฺวา เต ปุริเส เอตทโวจ
สจฺจํ กิร มํ ตุเมฺห อาวุโส จีวเรหิ อจฺฉาเทตุกามตฺถาติ อปิ
นยฺย เอวํ โหติ อยฺยํ อุปนนฺทํ จีวเรหิ อจฺฉาเทสฺสามาติ สเจ
โข มํ ตุเมฺห อาวุโส จีวเรหิ อจฺฉาเทตุกามตฺถ เอวรูเปน จีวเรน
อจฺฉาเทถ กฺยาหํ เตหิ อจฺฉนฺโนปิ กริสฺสามิ ยานาหํ น



ปริภุญฺชิสฺสามีติ อถโข เต ปุริสา อุชฺฌายนฺติ ขียนฺติ วิปาเจนฺติ
มหิจฺฉา อิเม สมณา สกฺยปุตฺติยา อสนฺตุฏฺฐา นยิเม สุกรา
จีวเรหิ อจฺฉาเทตุํ กถํ หิ นาม อยฺโย อุปนนฺโท อเมฺหหิ
ปุพฺเพ อปฺปวาริโต อุปสงฺกมิตฺวา จีวเร วิกปฺปํ อาปชฺชิสฺสตีติ
อสฺโสสุํ โข ภิกฺขู เตสํ ปุริสานํ อุชฺฌายนฺตานํ ขียนฺตานํ
วิปาเจนฺตานํ เย เต ภิกฺขู อปฺปิจฺฉา เป เต อุชฺฌายนฺติ
ขียนฺติ วิปาเจนฺติ กถํ หิ นาม อายสฺมา อุปนนฺโท สกฺยปุตฺโต
ปุพฺเพ อปฺปวาริโต คหปติเก อุปสงฺกมิตฺวา จีวเร วิกปฺปํ
อาปชฺชิสฺสตีติ อถโข เต ภิกฺขู ภควโต เอตมตฺถํ อาโรเจสุํ สจฺจํ
กิร ตฺวํ อุปนนฺท ปุพฺเพ อปฺปวาริโต คหปติเก อุปสงฺกมิตฺวา
จีวเร วิกปฺปํ อาปชฺชสีติ สจฺจํ ภควาติ ญาตกา เต อุปนนฺท
อญฺญาตกาติ อญฺญาตกา ภควาติ อญฺญาตโก โมฆปุริส
อญฺญาตกานํ น ชานาติ ปฏิรูปํ วา อปฺปฏิรูปํ วา สนฺตํ วา อสนฺตํ วา
ตตฺถ นาม ตฺวํ โมฆปุริส ปุพฺเพ อปฺปวาริโต อญฺญาตเก คหปติเก
อุปสงฺกมิตฺวา จีวเร วิกปฺปํ อาปชฺชิสฺสสิ เนตํ โมฆปุริส
อปฺปสนฺนานํ วา ปสาทาย ปสนฺนานํ วา ภิยฺโยภาวาย เป เอวญฺจ
ปน ภิกฺขเว อิมํ สิกฺขาปทํ อุทฺทิเสยฺยาถ ภิกฺขุํ ปเนว อุทฺทิสฺส
อุภินฺนํ อญฺญาตกานํ คหปตีนํ วา คหปตานีนํ วา
ปจฺเจกจีวรเจตาปนา อุปกฺขฏา โหนฺติ อิเมหิ มยํ ปจฺเจกจีวรเจตาปเนหิ
ปจฺเจกจีวรานิ เจตาเปตฺวา อิตฺถนฺนามํ ภิกฺขุํ จีวเรหิ


อจฺฉาเทสฺสามาติ ตตฺร เจ โส ภิกฺขุ ปุพฺเพ อปฺปวาริโต
อุปสงฺกมิตฺวา จีวเร วิกปฺปํ อาปชฺเชยฺย สาธุ วต มํ อายสฺมนฺโต
อิเมหิ ปจฺเจกจีวรเจตาปเนหิ เอวรูปํ วา เอวรูปํ วา จีวรํ
เจตาเปตฺวา อจฺฉาเทถ อุโภ ว สนฺตา เอเกนาติ กลฺยาณกมฺยตํ
อุปาทาย นิสฺสคฺคิยํ ปาจิตฺติยนฺติ
ภิกฺขุํ ปเนว อุทฺทิสฺสาติ ภิกฺขุสฺสตฺถาย ภิกฺขุํ อารมฺมณํ
กริตฺวา ภิกฺขุํ อจฺฉาเทตุกามา อุภินฺนนฺติ ทฺวินฺนํ อญฺญาตกา
นาม มาติโต วา ปิติโต วา ยาว สตฺตมา ปิตามหยุคา อสมฺพทฺธา
คหปตี นาม เย เกจิ อคารํ อชฺฌาวสนฺติ คหปตานี นาม
ยา กาจิ อคารํ อชฺฌาวสนฺติ จีวรเจตาปนา นาม หิรญฺญา
วา สุวณฺณา วา มณี วา มุตฺตา วา มสารคลฺลา วา ผลิกา
วา ปฏกา วา สุตฺตา วา กปฺปาสา วา อิเมหิ จีวรเจตาปเนหีติ
ปจฺจุปฏฺฐิเตหิ เจตาเปตฺวาติ ปริวฏฺเฏตฺวา อจฺฉาเทสฺสามาติ
ทสฺสาม ตตฺร เจ โส ภิกฺขูติ ยํ ภิกฺขุํ อุทฺทิสฺส
จีวรเจตาปนา อุปกฺขฏา โหนฺติ โส ภิกฺขุ ปุพฺเพ อปฺปวาริโตติ
ปุพฺเพ อวุตฺโต โหติ กีทิเสน เต ภนฺเต จีวเรน อตฺโถ กีทิสํ




เต จีวรํ เจตาเปสฺสามาติ อุปสงฺกมิตฺวาติ ฆรํ คนฺตฺวา ยตฺถ
กตฺถจิ อุปสงฺกมิตฺวา จีวเร วิกปฺปํ อาปชฺเชยฺยาติ อายตํ
วา โหตุ วิตฺถตํ วา อปฺปิตํ วา สณฺหํ วา อิเมหิ จีวรเจตาปเนหีติ
ปจฺจุปฏฺฐิเตหิ เอวรูปํ วา เอวรูปํ วาติ อายตํ วา
วิตฺถตํ วา อปฺปิตํ วา สณฺหํ วา เจตาเปตฺวาติ ปริวฏฺเฏตฺวา
อจฺฉาเทถาติ ทชฺเชถ อุโภ ว สนฺตา เอเกนาติ เทฺวปิ เอเกน
กลฺยาณกมฺยตํ อุปาทายาติ สาธุตฺถิโก มหคฺฆตฺถิโก ตสฺส
วจเนน อายตํ วา วิตฺถตํ วา อปฺปิตํ วา สณฺหํ วา เจตาเปนฺติ
ปโยเค ทุกฺกฏํ ปฏิลาเภน นิสฺสคฺคิยํ โหติ นิสฺสชฺชิตพฺพํ สงฺฆสฺส
วา คณสฺส วา ปุคฺคลสฺส วา เอวญฺจ ปน ภิกฺขเว
นิสฺสชฺชิตพฺพํ เป อิทํ เม ภนฺเต จีวรํ ปุพฺเพ อปฺปวาริโต อญฺญาตเก
คหปติเก อุปสงฺกมิตฺวา จีวเร วิกปฺปํ อาปนฺนํ นิสฺสคฺคิยํ อิมาหํ
สงฺฆสฺส นิสฺสชฺชามีติ เป ทเทยฺยาติ เป ทเทยฺยุนฺติ เป
อายสฺมโต ทมฺมีติ
อญฺญาตเก อญฺญาตกสญฺญี ปุพฺเพ อปฺปวาริโต คหปติเก
อุปสงฺกมิตฺวา จีวเร วิกปฺปํ อาปชฺชติ นิสฺสคฺคิยํ ปาจิตฺติยํ
อญฺญาตเก เวมติโก ปุพฺเพ อปฺปวาริโต คหปติเก อุปสงฺกมิตฺวา
จีวเร วิกปฺปํ อาปชฺชติ นิสฺสคฺคิยํ ปาจิตฺติยํ อญฺญาตเก
ญาตกสญฺญี ปุพฺเพ อปฺปวาริโต คหปติเก อุปสงฺกมิตฺวา จีวเร



วิกปฺปํ อาปชฺชติ นิสฺสคฺคิยํ ปาจิตฺติยํ ญาตเก อญฺญาตกสญฺญี
อาปตฺติ ทุกฺกฏสฺส ญาตเก เวมติโก อาปตฺติ
ทุกฺกฏสฺส ญาตเก ญาตกสญฺญี อนาปตฺติ
อนาปตฺติ ญาตกานํ ปวาริตานํ อญฺญสฺสตฺถาย
อตฺตโน ธเนน มหคฺฆํ เจตาเปตุกามานํ อปฺปคฺฆํ เจตาเปติ
อุมฺมตฺตกสฺส อาทิกมฺมิกสฺสาติ
นวมสิกฺขาปทํ นิฏฺฐิตํ



ทสมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน อายสฺมโต
อุปนนฺทสฺส สกฺยปุตฺตสฺส อุปฏฺฐาโก มหามตฺโต อายสฺมโต
อุปนนฺทสฺส สกฺยปุตฺตสฺส ทูเตน จีวรเจตาปนํ ปาเหสิ อิมินา
จีวรเจตาปเนน จีวรํ เจตาเปตฺวา อยฺยํ อุปนนฺทํ จีวเรน อจฺฉาเทหีติ
อถโข โส ทูโต เยนายสฺมา อุปนนฺโท สกฺยปุตฺโต เตนุปสงฺกมิ
อุปสงฺกมิตฺวา อายสฺมนฺตํ อุปนนฺทํ สกฺยปุตฺตํ เอตทโวจ อิทํ โข
ภนฺเต อายสฺมนฺตํ อุทฺทิสฺส จีวรเจตาปนํ อาภตํ ปฏิคฺคณฺหาตุ
อายสฺมา จีวรเจตาปนนฺติ เอวํ วุตฺเต อายสฺมา อุปนนฺโท
สกฺยปุตฺโต ตํ ทูตํ เอตทโวจ น โข มยํ อาวุโส จีวรเจตาปนํ
ปฏิคฺคณฺหาม จีวรญฺจ โข มยํ ปฏิคฺคณฺหาม กาเลน กปฺปิยนฺติ
เอวํ วุตฺเต โส ทูโต อายสฺมนฺตํ อุปนนฺทํ สกฺยปุตฺตํ เอตทโวจ
อตฺถิ ปนายสฺมโต โกจิ เวยฺยาวจฺจกโรติ เตน โข ปน สมเยน
อญฺญตโร อุปาสโก อารามํ อคมาสิ เกนจิเทว กรณีเยน
อถโข อายสฺมา อุปนนฺโท สกฺยปุตฺโต ตํ ทูตํ เอตทโวจ เอโส
โข อาวุโส อุปาสโก ภิกฺขูนํ เวยฺยาวจฺจกโรติ อถโข โส
ทูโต ตํ อุปาสกํ สญฺญาเปตฺวา เยนายสฺมา อุปนนฺโท สกฺยปุตฺโต


เตนุปสงฺกมิ อุปสงฺกมิตฺวา อายสฺมนฺตํ อุปนนฺทํ สกฺยปุตฺตํ เอตทโวจ
ยํ โข ภนฺเต อายสฺมา เวยฺยาวจฺจกรํ นิทฺทิสิ สญฺญตฺโต โส
มยา อุปสงฺกมตุ อายสฺมา กาเลน จีวเรน ตํ อจฺฉาเทสฺสตีติ
เตน โข ปน สมเยน อายสฺมา อุปนนฺโท สกฺยปุตฺโต ตํ อุปาสกํ น
กิญฺจิ อวจาสิ ทุติยมฺปิ โข โส มหามตฺโต อายสฺมโต
อุปนนฺทสฺส สกฺยปุตฺตสฺส สนฺติเก ทูตํ ปาเหสิ ปริภุญฺชตุ อยฺโย
ตํ จีวรํ อิจฺฉาม มยํ อยฺเยน ตํ จีวรํ ปริภุตฺตนฺติ ทุติยมฺปิ
โข อายสฺมา อุปนนฺโท สกฺยปุตฺโต ตํ อุปาสกํ น กิญฺจิ อวจาสิ
ตติยมฺปิ โข โส มหามตฺโต อายสฺมโต อุปนนฺทสฺส สกฺยปุตฺตสฺส
สนฺติเก ทูตํ ปาเหสิ ปริภุญฺชตุ อยฺโย ตํ จีวรํ อิจฺฉาม มยํ
อยฺเยน ตํ จีวรํ ปริภุตฺตนฺติ เตน โข ปน สมเยน นิคมสฺส
สมโย โหติ นิคเมน จ กติกา กตา โหติ โย ปจฺฉา
อาคจฺฉติ ปญฺญาสมฺพทฺโธติ อถโข อายสฺมา อุปนนฺโท
สกฺยปุตฺโต เยน โส อุปาสโก เตนุปสงฺกมิ อุปสงฺกมิตฺวา
ตํ อุปาสกํ เอตทโวจ อตฺโถ เม อาวุโส จีวเรนาติ อชฺชุโณฺห






ภนฺเต อาคเมหิ อชฺช นิคมสฺส สมโย นิคเมน จ กติกา
กตา โหติ โย ปจฺฉา อาคจฺฉติ ปญฺญาสมฺพทฺโธติ อชฺเชว
เม อาวุโส จีวรํ เทหีติ โอวฏฺฏิกาย ปรามสิ อถโข โส
อุปาสโก อายสฺมตา อุปนนฺเทน สกฺยปุตฺเตน นิปฺปีฬิยมาโน
อายสฺมโต อุปนนฺทสฺส สกฺยปุตฺตสฺส จีวรํ เจตาเปตฺวา ปจฺฉา
อคมาสิ มนุสฺสา ตํ อุปาสกํ เอตทโวจุํ กิสฺส ตฺวํ อยฺย
ปจฺฉา อาคโต ปญฺญาสํ ชิโนสีติ อถโข โส อุปาสโก
เตสํ มนุสฺสานํ เอตมตฺถํ อาโรเจสิ มนุสฺสา อุชฺฌายนฺติ ขียนฺติ
วิปาเจนฺติ มหิจฺฉา อิเม สมณา สกฺยปุตฺติยา อสนฺตุฏฺฐา นยิเมสํ
สุกรํ เวยฺยาวจฺจํปิ กาตุํ กถํ หิ นาม อุปนนฺโท สกฺยปุตฺโต
อุปาสเกน อชฺชุโณฺห ภนฺเต อาคเมหีติ วุจฺจมาโน นาคเมสฺสตีติ
อสฺโสสุํ โข ภิกฺขู เตสํ มนุสฺสานํ อุชฺฌายนฺตานํ ขียนฺตานํ
วิปาเจนฺตานํ เย เต ภิกฺขู อปฺปิจฺฉา เป เต อุชฺฌายนฺติ
ขียนฺติ วิปาเจนฺติ กถํ หิ นาม อายสฺมา อุปนนฺโท สกฺยปุตฺโต
อุปาสเกน อชฺชุโณฺห ภนฺเต อาคเมหีติ วุจฺจมาโน นาคเมสฺสตีติ
อถโข เต ภิกฺขู ภควโต เอตมตฺถํ อาโรเจสุํ สจฺจํ กิร
ตฺวํ อุปนนฺท อุปาสเกน อชฺชุโณฺห ภนฺเต อาคเมหีติ วุจฺจมาโน




นาคเมสีติ สจฺจํ ภควาติ วิครหิ พุทฺโธ ภควา กถํ หิ
นาม ตฺวํ โมฆปุริส อุปาสเกน อชฺชุโณฺห ภนฺเต อาคเมหีติ
วุจฺจมาโน นาคเมสฺสสิ เนตํ โมฆปุริส อปฺปสนฺนานํ วา ปสาทาย
ปสนฺนานํ วา ภิยฺโยภาวาย เป เอวญฺจ ปน ภิกฺขเว อิมํ
สิกฺขาปทํ อุทฺทิเสยฺยาถ ภิกฺขุํ ปเนว อุทฺทิสฺส ราชา วา
ราชโภคฺโค วา พฺราหฺมโณ วา คหปติโก วา ทูเตน จีวรเจตาปนํ
ปหิเณยฺย อิมินา จีวรเจตาปเนน จีวรํ เจตาเปตฺวา อิตฺถนฺนามํ
ภิกฺขุํ จีวเรน อจฺฉาเทหีติ โส เจ ทูโต ตํ ภิกฺขุํ อุปสงฺกมิตฺวา
เอวํ วเทยฺย อิทํ โข ภนฺเต อายสฺมนฺตํ อุทฺทิสฺส จีวรเจตาปนํ
อาภตํ ปฏิคฺคณฺหาตุ อายสฺมา จีวรเจตาปนนฺติ เตน ภิกฺขุนา
โส ทูโต เอวมสฺส วจนีโย น โข มยํ อาวุโส จีวรเจตาปนํ
ปฏิคฺคณฺหาม จีวรญฺจ โข มยํ ปฏิคฺคณฺหาม กาเลน กปฺปิยนฺติ
โส เจ ทูโต ตํ ภิกฺขุํ เอวํ วเทยฺย อตฺถิ ปนายสฺมโต โกจิ
เวยฺยาวจฺจกโรติ จีวรตฺถิเกน ภิกฺขเว ภิกฺขุนา เวยฺยาวจฺจกโร
นิทฺทิสิตพฺโพ อารามิโก วา อุปาสโก วา เอโส โข อาวุโส
ภิกฺขูนํ เวยฺยาวจฺจกโรติ โส เจ ทูโต ตํ เวยฺยาวจฺจกรํ
สญฺญาเปตฺวา ตํ ภิกฺขุํ อุปสงฺกมิตฺวา เอวํ วเทยฺย ยํ โข ภนฺเต
อายสฺมา เวยฺยาวจฺจกรํ นิทฺทิสิ สญฺญตฺโต โส มยา อุปสงฺกมตุ
อายสฺมา กาเลน จีวเรน ตํ อจฺฉาเทสฺสตีติ จีวรตฺถิเกน
ภิกฺขเว ภิกฺขุนา เวยฺยาวจฺจกโร อุปสงฺกมิตฺวา ทฺวิตฺติกฺขตฺตุํ


โจเทตพฺโพ สาเรตพฺโพ อตฺโถ เม อาวุโส จีวเรนาติ ทฺวิตฺติกฺขตฺตุํ
โจทยมาโน สารยมาโน ตํ จีวรํ อภินิปฺผาเทยฺย อิจฺเจตํ กุสลํ
โน เจ อภินิปฺผาเทยฺย จตุกฺขตฺตุํ ปญฺจกฺขตฺตุํ ฉกฺขตฺตุปรมํ
ตุณฺหีภูเตน อุทฺทิสฺส ฐาตพฺพํ จตุกฺขตฺตุํ ปญฺจกฺขตฺตุํ ฉกฺขตฺตุปรมํ
ตุณฺหีภูโต อุทฺทิสฺส ติฏฺฐมาโน ตํ จีวรํ อภินิปฺผาเทยฺย อิจฺเจตํ
กุสลํ โน เจ อภินิปฺผาเทยฺย ตโต เจ อุตฺตรึ วายมมาโน
ตํ จีวรํ อภินิปฺผาเทยฺย นิสฺสคฺคิยํ ปาจิตฺติยํ โน เจ อภินิปฺผาเทยฺย
ยตสฺส จีวรเจตาปนํ อาภตํ ตตฺถ สามํ วา คนฺตพฺพํ
ทูโต วา ปาเหตพฺโพ ยํ โข ตุเมฺห อายสฺมนฺโต ภิกฺขุํ อุทฺทิสฺส
จีวรเจตาปนํ ปหิณิตฺถ น ตํ ตสฺส ภิกฺขุโน กิญฺจิ อตฺถํ อนุโภติ
ยุญฺชนฺตายสฺมนฺโต สกํ มา โว สกํ วินสฺสาติ อยํ ตตฺถ
สามีจีติ
ภิกฺขุํ ปเนว อุทฺทิสฺสาติ ภิกฺขุสฺสตฺถาย ภิกฺขุํ อารมฺมณํ







กริตฺวา ภิกฺขุํ อจฺฉาเทตุกาโม ราชา นาม โย โกจิ รชฺชํ
กาเรติ ราชโภคฺโค นาม โย โกจิ รญฺโญ ภตฺตเวตนารโห
พฺราหฺมโณ นาม ชาติยา พฺราหฺมโณ คหปติโก นาม ฐเปตฺวา
ราชานํ ราชโภคฺคํ พฺราหฺมณํ อวเสโส คหปติโก นาม
จีวรเจตาปนํ นาม หิรญฺญํ วา สุวณฺณํ วา มณิ วา มุตฺตา วา
มสารคลฺลํ วา ผลิโก วา อิมินา จีวรเจตาปเนนาติ ปจฺจุปฏฺฐิเตน
เจตาเปตฺวาติ ปริวฏฺเฏตฺวา อจฺฉาเทหีติ ทชฺเชหิ
โส เจ ทูโต ตํ ภิกฺขุํ อุปสงฺกมิตฺวา เอวํ วเทยฺย อิทํ โข
ภนฺเต อายสฺมนฺตํ อุทฺทิสฺส จีวรเจตาปนํ อาภตํ ปฏิคฺคณฺหาตุ
อายสฺมา จีวรเจตาปนนฺติ เตน ภิกฺขุนา โส ทูโต เอวมสฺส
วจนีโย น โข มยํ อาวุโส จีวรเจตาปนํ ปฏิคฺคณฺหาม จีวรญฺจ
โข มยํ ปฏิคฺคณฺหาม กาเลน กปฺปิยนฺติ โส เจ ทูโต ตํ
ภิกฺขุํ เอวํ วเทยฺย อตฺถิ ปนายสฺมโต โกจิ เวยฺยาวจฺจกโรติ
จีวรตฺถิเกน ภิกฺขเว ภิกฺขุนา เวยฺยาวจฺจกโร นิทฺทิสิตพฺโพ อารามิโก
วา อุปาสโก วา เอโส โข อาวุโส ภิกฺขูนํ เวยฺยาวจฺจกโรติ
น วตฺตพฺโพ ตสฺส เทหีติ วา โส วา นิกฺขิปิสฺสติ โส
วา ปริวฏฺฏิสฺสติ โส วา เจตาเปสฺสตีติ โส เจ ทูโต ตํ




เวยฺยาวจฺจกรํ สญฺญาเปตฺวา ตํ ภิกฺขุํ อุปสงฺกมิตฺวา เอวํ วเทยฺย
ยํ โข ภนฺเต อายสฺมา เวยฺยาวจฺจกรํ นิทฺทิสิ สญฺญตฺโต โส
มยา อุปสงฺกมตุ อายสฺมา กาเลน จีวเรน ตํ อจฺฉาเทสฺสตีติ
จีวรตฺถิเกน ภิกฺขเว ภิกฺขุนา เวยฺยาวจฺจกโร อุปสงฺกมิตฺวา ทฺวิตฺติกฺขตฺตุํ
โจเทตพฺโพ สาเรตพฺโพ อตฺโถ เม อาวุโส จีวเรนาติ
น วตฺตพฺโพ เทหิ เม จีวรํ อาหร เม จีวรํ ปริวฏฺเฏหิ
เม จีวรํ เจตาเปหิ เม จีวรนฺติ ทุติยมฺปิ วตฺตพฺโพ ตติยมฺปิ
วตฺตพฺโพ สเจ อภินิปฺผาเทติ อิจฺเจตํ กุสลํ โน เจ
อภินิปฺผาเทติ ตตฺถ คนฺตฺวา ตุณฺหีภูเตน อุทฺทิสฺส ฐาตพฺพํ น
อาสเน นิสีทิตพฺพํ น อามิสํ ปฏิคฺคเหตพฺพํ น ธมฺโม ภาสิตพฺโพ
กึการณา อาคโตสีติ ปุจฺฉมาโน ชานาหิ อาวุโสติ วตฺตพฺโพ
สเจ อาสเน วา นิสีทติ อามิสํ วา ปฏิคฺคณฺหาติ ธมฺมํ วา
ภาสติ ฐานํ ภญฺชติ ทุติยมฺปิ ฐาตพฺพํ ตติยมฺปิ ฐาตพฺพํ
จตุกฺขตฺตุํ โจเทตฺวา จตุกฺขตฺตุํ ฐาตพฺพํ ปญฺจกฺขตฺตุํ โจเทตฺวา
ทฺวิกฺขตฺตุํ ฐาตพฺพํ ฉกฺขตฺตุํ โจเทตฺวา น ฐาตพฺพํ ตโต เจ
อุตฺตรึ วายมมาโน ตํ จีวรํ อภินิปฺผาเทติ ปโยเค ทุกฺกฏํ
ปฏิลาเภน นิสฺสคฺคิยํ โหติ นิสฺสชฺชิตพฺพํ สงฺฆสฺส วา คณสฺส วา
ปุคฺคลสฺส วา เอวญฺจ ปน ภิกฺขเว นิสฺสชฺชิตพฺพํ เป อิทํ



เม ภนฺเต จีวรํ อติเรกติกฺขตฺตุํ โจทนาย อติเรกฉกฺขตฺตุํ ฐาเนน
อภินิปฺผาทิตํ นิสฺสคฺคิยํ อิมาหํ สงฺฆสฺส นิสฺสชฺชามีติ เป
ทเทยฺยาติ เป ทเทยฺยุนฺติ เป อายสฺมโต ทมฺมีติ โน
เจ อภินิปฺผาเทยฺย ยตสฺส จีวรเจตาปนํ อาภตํ ตตฺถ สามํ
วา คนฺตพฺพํ ทูโต วา ปาเหตพฺโพ ยํ โข ตุเมฺห อายสฺมนฺโต
ภิกฺขุํ อุทฺทิสฺส จีวรเจตาปนํ ปหิณิตฺถ น ตํ ตสฺส ภิกฺขุโน
กิญฺจิ อตฺถํ อนุโภติ ยุญฺชนฺตายสฺมนฺโต สกํ มา โว สกํ
วินสฺสาติ อยํ ตตฺถ สามีจีติ อยํ ตตฺถ อนุธมฺมตา
อติเรกติกฺขตฺตุํ โจทนาย อติเรกฉกฺขตฺตุํ ฐาเน
อติเรกสญฺญี อภินิปฺผาเทติ นิสฺสคฺคิยํ ปาจิตฺติยํ อติเรกติกฺขตฺตุํ
โจทนาย อติเรกฉกฺขตฺตุํ ฐาเน เวมติโก อภินิปฺผาเทติ นิสฺสคฺคิยํ
ปาจิตฺติยํ อติเรกติกฺขตฺตุํ โจทนาย อติเรกฉกฺขตฺตุํ ฐาเน อูนกสญฺญี
อภินิปฺผาเทติ นิสฺสคฺคิยํ ปาจิตฺติยํ อูนกติกฺขตฺตุํ โจทนาย
อูนกฉกฺขตฺตุํ ฐาเน อติเรกสญฺญี อาปตฺติ ทุกฺกฏสฺส
อูนกติกฺขตฺตุํ โจทนาย อูนกฉกฺขตฺตุํ ฐาเน เวมติโก อาปตฺติ
ทุกฺกฏสฺส อูนกติกฺขตฺตุํ โจทนาย อูนกฉกฺขตฺตุํ ฐาเน
อูนกสญฺญี อนาปตฺติ
อนาปตฺติ ติกฺขตฺตุํ โจทนาย ฉกฺขตฺตุํ ฐาเนน
อูนกติกฺขตฺตุํ โจทนาย อูนกฉกฺขตฺตุํ ฐาเนน อโจทิยมาโน เทติ



สามิโก โจเทตฺวา เทติ อุมฺมตฺตกสฺส อาทิกมฺมิกสฺสาติ
ทสมสิกฺขาปทํ นิฏฺฐิตํ
จีวรวคฺโค ปฐโม

ตสฺสุทฺทานํ
ทเสกรตฺติ มาโส จ โธวาปนํ ปฏิคฺคโห
อญฺญาตกญฺจ อุทฺทิสฺส อุภินฺนํ ทูตเกน จาติ







โกสิยวคฺคสฺส ปฐมสิกฺขาปทํ
เตน สมเยน พุทฺโธ ภควา อาฬวิยํ วิหรติ อคฺคาฬเว
เจติเย เตน โข ปน สมเยน ฉพฺพคฺคิยา ภิกฺขู โกสิยการเก
อุปสงฺกมิตฺวา เอวํ วเทนฺติ พหู อาวุโส โกสการเก ปจถ
อมฺหากํปิ ทสฺสถ มยํปิ อิจฺฉาม โกสิยมิสฺสกํ สนฺถตํ กาตุนฺติ
เต อุชฺฌายนฺติ ขียนฺติ วิปาเจนฺติ กถํ หิ นาม สมณา
สกฺยปุตฺติยา อเมฺห อุปสงฺกมิตฺวา เอวํ วกฺขนฺติ พหู อาวุโส
โกสการเก ปจถ อมฺหากํปิ ทสฺสถ มยํปิ อิจฺฉาม โกสิยมิสฺสกํ
สนฺถตํ กาตุนฺติ อมฺหากํปิ อลาภา อมฺหากํปิ ทุลฺลทฺธํ เย มยํ
อาชีวสฺส เหตุ ปุตฺตทารสฺส การณา พหู ขุทฺทเก ปาเณ สงฺฆาตํ
อาปาเทมาติ อสฺโสสุํ โข ภิกฺขู เตสํ อุชฺฌายนฺตานํ ขียนฺตานํ
วิปาเจนฺตานํ เย เต ภิกฺขู อปฺปิจฺฉา เป เต อุชฺฌายนฺติ
ขียนฺติ วิปาเจนฺติ กถํ หิ นาม ฉพฺพคฺคิยา ภิกฺขู โกสิยการเก
อุปสงฺกมิตฺวา เอวํ วกฺขนฺติ พหู อาวุโส โกสการเก ปจถ
อมฺหากํปิ ทสฺสถ มยํปิ อิจฺฉาม โกสิยมิสฺสกํ สนฺถตํ กาตุนฺติ
อถโข เต ภิกฺขู ภควโต เอตมตฺถํ อาโรเจสุํ สจฺจํ กิร ตุเมฺห
ภิกฺขเว โกสิยการเก อุปสงฺกมิตฺวา เอวํ วเทถ พหู อาวุโส
โกสการเก ปจถ อมฺหากํปิ ทสฺสถ มยํปิ อิจฺฉาม โกสิยมิสฺสกํ



สนฺถตํ กาตุนฺติ สจฺจํ ภควาติ วิครหิ พุทฺโธ ภควา กถํ หิ
นาม ตุเมฺห โมฆปุริสา โกสิยการเก อุปสงฺกมิตฺวา เอวํ วกฺขถ
พหู อาวุโส โกสการเก ปจถ อมฺหากํปิ ทสฺสถ มยํปิ อิจฺฉาม
โกสิยมิสฺสกํ สนฺถตํ กาตุนฺติ เนตํ โมฆปุริสา อปฺปสนฺนานํ วา
ปสาทาย ปสนฺนานํ วา ภิยฺโยภาวาย เป เอวญฺจ ปน ภิกฺขเว
อิมํ สิกฺขาปทํ อุทฺทิเสยฺยาถ โย ปน ภิกฺขุ โกสิยมิสฺสกํ สนฺถตํ
การาเปยฺย นิสฺสคฺคิยํ ปาจิตฺติยนฺติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ สนฺถตํ นาม สนฺถริตฺวา กตํ
โหติ อวายิมํ การาเปยฺยาติ เอเกนปิ โกสิยํสุนา มิสฺสิตฺวา
กโรติ วา การาเปติ วา ปโยเค ทุกฺกฏํ ปฏิลาเภน นิสฺสคฺคิยํ
โหติ นิสฺสชฺชิตพฺพํ สงฺฆสฺส วา คณสฺส วา ปุคฺคลสฺส วา
เอวญฺจ ปน ภิกฺขเว นิสฺสชฺชิตพฺพํ เป อิทํ เม ภนฺเต โกสิยมิสฺสกํ
สนฺถตํ การาปิตํ นิสฺสคฺคิยํ อิมาหํ สงฺฆสฺส นิสฺสชฺชามีติ เป
ทเทยฺยาติ เป ทเทยฺยุนฺติ เป อายสฺมโต ทมฺมีติ
อตฺตนา วิปฺปกตํ อตฺตนา ปริโยสาเปติ นิสฺสคฺคิยํ
ปาจิตฺติยํ อตฺตนา วิปฺปกตํ ปเรหิ ปริโยสาเปติ นิสฺสคฺคิยํ
ปาจิตฺติยํ ปเรหิ วิปฺปกตํ อตฺตนา ปริโยสาเปติ นิสฺสคฺคิยํ
ปาจิตฺติยํ ปเรหิ วิปฺปกตํ ปเรหิ ปริโยสาเปติ นิสฺสคฺคิยํ
ปาจิตฺติยํ อญฺญสฺสตฺถาย กโรติ วา การาเปติ วา อาปตฺติ


ทุกฺกฏสฺส อญฺเญน กตํ ปฏิลภิตฺวา ปริภุญฺชติ อาปตฺติ
ทุกฺกฏสฺส
อนาปตฺติ วิตานํ วา ภุมฺมตฺถรณํ วา
สาณิปาการํ วา ภิสึ วา พิมฺโพหนํ วา กโรติ อุมฺมตฺตกสฺส
อาทิกมฺมิกสฺสาติ
ปฐมสิกฺขาปทํ นิฏฺฐิตํ



ทุติยสิกฺขาปทํ
เตน สมเยน พุทฺโธ ภควา เวสาลิยํ วิหรติ มหาวเน
กูฏาคารสาลายํ เตน โข ปน สมเยน ฉพฺพคฺคิยา ภิกฺขู
สุทฺธกาฬกานํ เอฬกโลมานํ สนฺถตํ การาเปนฺติ มนุสฺสา วิหารจาริกํ
อาหิณฺฑนฺตา ปสฺสิตฺวา อุชฺฌายนฺติ ขียนฺติ วิปาเจนฺติ กถํ
หิ นาม อิเม สมณา สกฺยปุตฺติยา สุทฺธกาฬกานํ เอฬกโลมานํ
สนฺถตํ การาเปสฺสนฺติ เสยฺยถาปิ คิหี กามโภคิโนติ อสฺโสสุํ
โข ภิกฺขู เตสํ มนุสฺสานํ อุชฺฌายนฺตานํ ขียนฺตานํ วิปาเจนฺตานํ
เย เต ภิกฺขู อปฺปิจฺฉา เป เต อุชฺฌายนฺติ ขียนฺติ วิปาเจนฺติ
กถํ หิ นาม ฉพฺพคฺคิยา ภิกฺขู สุทฺธกาฬกานํ เอฬกโลมานํ สนฺถตํ
การาเปสฺสนฺตีติ อถโข เต ภิกฺขู ภควโต เอตมตฺถํ อาโรเจสุํ
สจฺจํ กิร ตุเมฺห ภิกฺขเว สุทฺธกาฬกานํ เอฬกโลมานํ สนฺถตํ
การาเปถาติ สจฺจํ ภควาติ วิครหิ พุทฺโธ ภควา กถํ หิ
นาม ตุเมฺห โมฆปุริสา สุทฺธกาฬกานํ เอฬกโลมานํ สนฺถตํ
การาเปสฺสถ เนตํ โมฆปุริสา อปฺปสนฺนานํ วา ปสาทาย ปสนฺนานํ
วา ภิยฺโยภาวาย เป เอวญฺจ ปน ภิกฺขเว อิมํ สิกฺขาปทํ
อุทฺทิเสยฺยาถ โย ปน ภิกฺขุ สุทฺธกาฬกานํ เอฬกโลมานํ สนฺถตํ
การาเปยฺย นิสฺสคฺคิยํ ปาจิตฺติยนฺติ
โย ปนาติ โย ยาทิโส เป ภิกฺขูติ เป อยํ


อิมสฺมึ อตฺเถ อธิปฺเปโต ภิกฺขูติ กาฬกํ นาม เทฺว กาฬกานิ
ชาติยา กาฬกํ วา รชนกาฬกํ วา สนฺถตํ นาม สนฺถริตฺวา
กตํ โหติ อวายิมํ การาเปยฺยาติ กโรติ วา การาเปติ วา
ปโยเค ทุกฺกฏํ ปฏิลาเภน นิสฺสคฺคิยํ โหติ นิสฺสชฺชิตพฺพํ สงฺฆสฺส
วา คณสฺส วา ปุคฺคลสฺส วา เอวญฺจ ปน ภิกฺขเว นิสฺสชฺชิตพฺพํ
เป อิทํ เม ภนฺเต สุทฺธกาฬกานํ เอฬกโลมานํ สนฺถตํ
การาปิตํ นิสฺสคฺคิยํ อิมาหํ สงฺฆสฺส นิสฺสชฺชามีติ เป
ทเทยฺยาติ เป ทเทยฺยุนฺติ เป อายสฺมโต ทมฺมีติ
อตฺตนา วิปฺปกตํ อตฺตนา ปริโยสาเปติ นิสฺสคฺคิยํ
ปาจิตฺติยํ อตฺตนา วิปฺปกตํ ปเรหิ ปริโยสาเปติ นิสฺสคฺคิยํ
ปาจิตฺติยํ ปเรหิ วิปฺปกตํ อตฺตนา ปริโยสาเปติ นิสฺสคฺคิยํ
ปาจิตฺติยํ ปเรหิ วิปฺปกตํ ปเรหิ ปริโยสาเปติ นิสฺสคฺคิยํ
ปาจิตฺติยํ อญฺญสฺสตฺถาย กโรติ วา การาเปติ วา อาปตฺติ
ทุกฺกฏสฺส อญฺเญน กตํ ปฏิลภิตฺวา ปริภุญฺชติ อาปตฺติ
ทุกฺกฏสฺส
อนาปตฺติ วิตานํ วา ภุมฺมตฺถรณํ วา สาณิปาการํ วา
ภิสึ วา พิมฺโพหนํ วา กโรติ อุมฺมตฺตกสฺส อาทิกมฺมิกสฺสาติ
ทุติยสิกฺขาปทํ นิฏฺฐิตํ



ตติยสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน ฉพฺพคฺคิยา
ภิกฺขู ภควตา ปฏิกฺขิตฺตํ สุทฺธกาฬกานํ เอฬกโลมานํ สนฺถตํ
การาเปตุนฺติ โถกํเยว โอทาตํ อนฺเต อาทิยิตฺวา ตเถว
สุทฺธกาฬกานํ เอฬกโลมานํ สนฺถตํ การาเปนฺติ เย เต ภิกฺขู
อปฺปิจฺฉา เป เต อุชฺฌายนฺติ ขียนฺติ วิปาเจนฺติ กถํ หิ
นาม ฉพฺพคฺคิยา ภิกฺขู โถกํเยว โอทาตํ อนฺเต อาทิยิตฺวา
ตเถว สุทฺธกาฬกานํ เอฬกโลมานํ สนฺถตํ การาเปสฺสนฺตีติ
อถโข เต ภิกฺขู ภควโต เอตมตฺถํ อาโรเจสุํ สจฺจํ กิร ตุเมฺห
ภิกฺขเว โถกํเยว โอทาตํ อนฺเต อาทิยิตฺวา ตเถว สุทฺธกาฬกานํ
เอฬกโลมานํ สนฺถตํ การาเปถาติ สจฺจํ ภควาติ วิครหิ
พุทฺโธ ภควา กถํ หิ นาม ตุเมฺห โมฆปุริสา โถกํเยว โอทาตํ
อนฺเต อาทิยิตฺวา ตเถว สุทฺธกาฬกานํ เอฬกโลมานํ สนฺถตํ
การาเปสฺสถ เนตํ โมฆปุริสา อปฺปสนฺนานํ วา ปสาทาย ปสนฺนานํ
วา ภิยฺโยภาวาย เป เอวญฺจ ปน ภิกฺขเว อิมํ สิกฺขาปทํ
อุทฺทิเสยฺยาถ นวํ ปน ภิกฺขุนา สนฺถตํ การยมาเนน เทฺว ภาคา
สุทฺธกาฬกานํ เอฬกโลมานํ อาทาตพพา ตติยํ โอทาตานํ จตุตฺถํ



โคจริยานํ อนาทา เจ ภิกฺขุ เทฺว ภาเค สุทฺธกาฬกานํ
เอฬกโลมานํ ตติยํ โอทาตานํ จตุตฺถํ โคจริยานํ นวํ สนฺถตํ
การาเปยฺย นิสฺสคฺคิยํ ปาจิตฺติยนฺติ
นวํ นาม กรณํ อุปาทาย วุจฺจติ สนฺถตํ นาม
สนฺถริตฺวา กตํ โหติ อวายิมํ การยมาเนนาติ กโรนฺโต วา
การาเปนฺโต วา เทฺว ภาคา สุทฺธกาฬกานํ เอฬกโลมานํ
อาทาตพฺพาติ ธารยิตฺวา เทฺว ตุลา สุทฺธกาฬกานํ เอฬกโลมานํ
อาทาตพฺพา ตติยํ โอทาตานนฺติ ตุลํ โอทาตานํ จตุตฺถํ
โคจริยานนฺติ ตุลํ โคจริยานํ อนาทา เจ ภิกฺขุ เทฺว ภาเค
สุทฺธกาฬกานํ เอฬกโลมานํ ตติยํ โอทาตานํ จตุตฺถํ โคจริยานนฺติ
อนาทิยิตฺวา ตุลํ โอทาตานํ ตุลํ โคจริยานํ นวํ สนฺถตํ กโรติ
วา การาเปติ วา ปโยเค ทุกฺกฏํ ปฏิลาเภน นิสฺสคฺคิยํ โหติ
นิสฺสชฺชิตพฺพํ สงฺฆสฺส วา คณสฺส วา ปุคฺคลสฺส วา เอวญฺจ
ปน ภิกฺขเว นิสฺสชฺชิตพฺพํ เป อิทํ เม ภนฺเต สนฺถตํ
อนาทิยิตฺวา ตุลํ โอทาตานํ ตุลํ โคจริยานํ การาปิตํ นิสฺสคฺคิยํ
อิมาหํ สงฺฆสฺส นิสฺสชฺชามีติ เป ทเทยฺยาติ เป
ทเทยฺยุนฺติ เป อายสฺมโต ทมฺมีติ
อตฺตนา วิปฺปกตํ อตฺตนา ปริโยสาเปติ นิสฺสคฺคิยํ
ปาจิตฺติยํ อตฺตนา วิปฺปกตํ ปเรหิ ปริโยสาเปติ นิสฺสคฺคิยํ
ปาจิตฺติยํ ปเรหิ วิปฺปกตํ อตฺตนา ปริโยสาเปติ นิสฺสคฺคิยํ



ปาจิตฺติยํ ปเรหิ วิปฺปกตํ ปเรหิ ปริโยสาเปติ นิสฺสคฺคิยํ
ปาจิตฺติยํ อญฺญสฺสตฺถาย กโรติ วา การาเปติ วา อาปตฺติ
ทุกฺกฏสฺส อญฺเญน กตํ ปฏิลภิตฺวา ปริภุญฺชติ อาปตฺติ
ทุกฺกฏสฺส
อนาปตฺติ ตุลํ โอทาตานํ ตุลํ โคจริยานํ อาทิยิตฺวา
กโรติ พหุตรํ โอทาตานํ พหุตรํ โคจริยานํ อาทิยิตฺวา กโรติ
สุทฺธํ โอทาตานํ สุทฺธํ โคจริยานํ อาทิยิตฺวา กโรติ วิตานํ วา
ภุมฺมตฺถรณํ วา สาณิปาการํ วา ภิสึ วา พิมฺโพหนํ วา กโรติ
อุมฺมตฺตกสฺส อาทิกมฺมิกสฺสาติ
ตติยสิกฺขาปทํ นิฏฺฐิตํ



จตุตฺถสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน ภิกฺขู อนุวสฺสํ
สนฺถตํ การาเปนฺติ เต ยาจนพหุลา วิญฺญตฺติพหุลา วิหรนฺติ
เอฬกโลมานิ เทถ เอฬกโลเมหิ อตฺโถติ มนุสฺสา อุชฺฌายนฺติ
ขียนฺติ วิปาเจนฺติ กถํ หิ นาม สมณา สกฺยปุตฺติยา อนุวสฺสํ
สนฺถตํ การาเปสฺสนฺติ ยาจนพหุลา วิญฺญตฺติพหุลา วิหริสฺสนฺติ
เอฬกโลมานิ เทถ เอฬกโลเมหิ อตฺโถติ อมฺหากํ ปน สกึ
กตานิ สนฺถตานิ ปญฺจปิ ฉปิ วสฺสานิ โหนฺติ เยสํ โน ทารกา
อูหทนฺติปิ อุมฺมิหนฺติปิ อุนฺทุเรหิปิ ขชฺชนฺติ อิเม ปน สมณา
สกฺยปุตฺติยา อนุวสฺสํ สนฺถตํ การาเปสฺสนฺติ ยาจนพหุลา วิญฺญตฺติพหุลา
วิหริสฺสนฺติ เอฬกโลมานิ เทถ เอฬกโลเมหิ อตฺโถติ
อสฺโสสุํ โข ภิกฺขู เตสํ มนุสฺสานํ อุชฺฌายนฺตานํ ขียนฺตานํ
วิปาเจนฺตานํ เย เต ภิกฺขู อปฺปิจฺฉา เป เต อุชฺฌายนฺติ
ขียนฺติ วิปาเจนฺติ กถํ หิ นาม ภิกฺขู อนุวสฺสํ สนฺถตํ
การาเปสฺสนฺติ ยาจนพหุลา วิญฺญตฺติพหุลา วิหริสฺสนฺติ เอฬกโลมานิ
เทถ เอฬกโลเมหิ อตฺโถติ อถโข เต ภิกฺขู ภควโต เอตมตฺถํ
อาโรเจสุํ สจฺจํ กิร ภิกฺขเว ภิกฺขู อนุวสฺสํ สนฺถตํ การาเปนฺติ
ยาจนพหุลา วิญฺญตฺติพหุลา วิหรนฺติ เอฬกโลมานิ เทถ



เอฬกโลเมหิ อตฺโถติ สจฺจํ ภควาติ วิครหิ พุทฺโธ ภควา กถํ
หิ นาม เต ภิกฺขเว โมฆปุริสา อนุวสฺสํ สนฺถตํ การาเปสฺสนฺติ
ยาจนพหุลา วิญฺญตฺติพหุลา วิหริสฺสนฺติ เอฬกโลมานิ เทถ
เอฬกโลเมหิ อตฺโถติ เนตํ ภิกฺขเว อปฺปสนฺนานํ วา ปสาทาย
ปสนฺนานํ วา ภิยฺโยภาวาย เป เอวญฺจ ปน ภิกฺขเว อิมํ
สิกฺขาปทํ อุทฺทิเสยฺยาถ นวํ ปน ภิกฺขุนา สนฺถตํ การาเปตฺวา
ฉพฺพสฺสานิ ธาเรตพฺพํ โอเรน เจ ฉนฺนํ วสฺสานํ ตํ สนฺถตํ
วิสฺสชฺเชตฺวา วา อวิสฺสชฺเชตฺวา วา อญฺญํ นวํ สนฺถตํ การาเปยฺย
นิสฺสคฺคิยํ ปาจิตฺติยนฺติ เอวญฺจิทํ ภควตา ภิกฺขูนํ สิกฺขาปทํ
ปญฺญตฺตํ โหติ
เตน โข ปน สมเยน อญฺญตโร ภิกฺขุ โกสมฺพิยํ
คิลาโน โหติ ญาตกา ตสฺส ภิกฺขุโน สนฺติเก ทูตํ ปาเหสุํ
อาคจฺฉตุ ภทฺทนฺโต มยํ อุปฏฺฐหิสฺสามาติ ภิกฺขูปิ เอวมาหํสุ
คจฺฉาวุโส ญาตกา ตํ อุปฏฺฐหิสฺสนฺตีติ โส เอวมาห ภควตา
อาวุโส สิกฺขาปทํ ปญฺญตฺตํ นวํ ปน ภิกฺขุนา สนฺถตํ การาเปตฺวา
ฉพฺพสฺสานิ ธาเรตพฺพนฺติ อหญฺจมฺหิ คิลาโน น สกฺโกมิ สนฺถตํ
อาทาย ปกฺกมิตุํ มยฺหญฺจ วินา สนฺถตา น ผาสุ โหติ นาหํ
คมิสฺสามีติ ภควโต เอตมตฺถํ อาโรเจสุํ อถโข ภควา
เอตสฺมึ นิทาเน เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ
อนุชานามิ ภิกฺขเว คิลานสฺส ภิกฺขุโน สนฺถตสมฺมตึ ทาตุํ เอวญฺจ



ปน ภิกฺขเว ทาตพฺพา เตน คิลาเนน ภิกฺขุนา สงฺฆํ อุปสงฺกมิตฺวา
เอกํสํ อุตฺตราสงฺคํ กริตฺวา วุฑฺฒานํ ภิกฺขูนํ ปาเท วนฺทิตฺวา
อุกฺกุฏิกํ นิสีทิตฺวา อญฺชลึ ปคฺคเหตฺวา เอวมสฺส วจนีโย อหํ
ภนฺเต คิลาโน น สกฺโกมิ สนฺถตํ อาทาย ปกฺกมิตุํ โสหํ
ภนฺเต สงฺฆํ สนฺถตสมฺมตึ ยาจามีติ ทุติยมฺปิ ยาจิตพฺพา
ตติยมฺปิ ยาจิตพฺพา พฺยตฺเตน ภิกฺขุนา ปฏิพเลน สงฺโฆ
ญาเปตพฺโพ สุณาตุ เม ภนฺเต สงฺโฆ อยํ อิตฺถนฺนาโม ภิกฺขุ
คิลาโน น สกฺโกติ สนฺถตํ อาทาย ปกฺกมิตุํ โส สงฺฆํ
สนฺถตสมฺมตึ ยาจติ ยทิ สงฺฆสฺส ปตฺตกลฺลํ สงฺโฆ อิตฺถนฺนามสฺส
ภิกฺขุโน สนฺถตสมฺมตึ ทเทยฺย เอสา ญตฺติ สุณาตุ เม
ภนฺเต สงฺโฆ อยํ อิตฺถนฺนาโม ภิกฺขุ คิลาโน น สกฺโกติ
สนฺถตํ อาทาย ปกฺกมิตุํ โส สงฺฆํ สนฺถตสมฺมตึ ยาจติ
สงฺโฆ อิตฺถนฺนามสฺส ภิกฺขุโน สนฺถตสมฺมตึ เทติ ยสฺสายสฺมโต
ขมติ อิตฺถนฺนามสฺส ภิกฺขุโน สนฺถตสมฺมติยา ทานํ โส ตุณฺหสฺส
ยสฺส นกฺขมติ โส ภาเสยฺย ทินฺนา สงฺเฆน อิตฺถนฺนามสฺส
ภิกฺขุโน สนฺถตสมฺมติ ขมติ สงฺฆสฺส ตสฺมา ตุณฺหี
เอวเมตํ ธารยามีติ เอวญฺจ ปน ภิกฺขเว อิมํ สิกฺขาปทํ
อุทฺทิเสยฺยาถ นวํ ปน ภิกฺขุนา สนฺถตํ การาเปตฺวา ฉพฺพสฺสานิ
ธาเรตพฺพํ โอเรน เจ ฉนฺนํ วสฺสานํ ตํ สนฺถตํ วิสฺสชฺเชตฺวา
วา อวิสฺสชฺเชตฺวา วา อญฺญํ นวํ สนฺถตํ การาเปยฺย อญฺญตฺร


ภิกฺขุสมฺมติยา นิสฺสคฺคิยํ ปาจิตฺติยนฺติ
นวํ นาม กรณํ อุปาทาย วุจฺจติ สนฺถตํ นาม
สนฺถริตฺวา กตํ โหติ อวายิมํ การาเปตฺวาติ กริตฺวา วา
การาเปตฺวา วา ฉพฺพสฺสานิ ธาเรตพฺพนฺติ ฉพฺพสฺสปรมตา
ธาเรตพฺพํ โอเรน เจ ฉนฺนํ วสฺสานนฺติ อูนกฉพฺพสฺสานิ
ตํ สนฺถตํ วิสฺสชฺเชตฺวา วาติ อญฺเญสํ ทตฺวา อวิสฺสชฺเชตฺวา
วาติ น กสฺสจิ ทตฺวา อญฺญตฺร ภิกฺขุสมฺมติยาติ ฐเปตฺวา
ภิกฺขุสมฺมตึ อญฺญํ นวํ สนฺถตํ กโรติ วา การาเปติ วา
ปโยเค ทุกฺกฏํ ปฏิลาเภน นิสฺสคฺคิยํ โหติ นิสฺสชฺชิตพฺพํ สงฺฆสฺส
วา คณสฺส วา ปุคฺคลสฺส วา เอวญฺจ ปน ภิกฺขเว นิสฺสชฺชิตพฺพํ
เป อิทํ เม ภนฺเต สนฺถตํ อูนกฉพฺพสฺสานิ การาปิตํ
อญฺญตฺร ภิกฺขุสมฺมติยา นิสฺสคฺคิยํ อิมาหํ สงฺฆสฺส นิสฺสชฺชามีติ เป
ทเทยฺยาติ เป ทเทยฺยุนฺติ เป อายสฺมโต ทมฺมีติ
อตฺตนา วิปฺปกตํ อตฺตนา ปริโยสาเปติ นิสฺสคฺคิยํ
ปาจิตฺติยํ อตฺตนา วิปฺปกตํ ปเรหิ ปริโยสาเปติ นิสฺสคฺคิยํ
ปาจิตฺติยํ ปเรหิ วิปฺปกตํ อตฺตนา ปริโยสาเปติ นิสฺสคฺคิยํ
ปาจิตฺติยํ ปเรหิ วิปฺปกตํ ปเรหิ ปริโยสาเปติ นิสฺสคฺคิยํ
ปาจิตฺติยํ
อนาปตฺติ ฉพฺพสฺสานิ กโรติ อติเรกฉพฺพสฺสานิ กโรติ
อญฺญสฺสตฺถาย กโรติ วา การาเปติ วา อญฺเญน กตํ ปฏิลภิตฺวา


ปริภุญฺชติ วิตานํ วา ภุมฺมตฺถรณํ วา สาณิปาการํ วา ภิสึ
วา พิมฺโพหนํ วา กโรติ ภิกฺขุสมฺมติยา อุมฺมตฺตกสฺส
อาทิกมฺมิกสฺสาติ
จตุตฺถสิกฺขาปทํ นิฏฺฐิตํ



ปญฺจมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม อถโข ภควา ภิกฺขู อามนฺเตสิ
อิจฺฉามหํ ภิกฺขเว เตมาสํ ปฏิสลฺลิยิตุํ นมฺหิ เกนจิ อุปสงฺกมิตพฺโพ
อญฺญตฺร เอเกน ปิณฺฑปาตนีหารเกนาติ เอวํ ภนฺเตติ โข เต
ภิกฺขู ภควโต ปฏิสฺสุณิตฺวา นาสฺสุธ โกจิ ภควนฺตํ อุปสงฺกมติ
อญฺญตฺร เอเกน ปิณฺฑปาตนีหารเกน เตน โข ปน สมเยน
สาวตฺถิยํ สงฺเฆน กติกา กตา โหติ อิจฺฉตาวุโส ภควา เตมาสํ
ปฏิสลฺลิยิตุํ น ภควา เกนจิ อุปสงฺกมิตพฺโพ อญฺญตฺร เอเกน
ปิณฺฑปาตนีหารเกน โย ภควนฺตํ อุปสงฺกมติ ปาจิตฺติยํ
เทสาเปตพฺโพติ
อถโข อายสฺมา อุปเสโน วงฺคนฺตปุตฺโต สปริโส
เยน ภควา เตนุปสงฺกมิ อุปสงฺกมิตฺวา ภควนฺตํ อภิวาเทตฺวา
เอกมนฺตํ นิสีทิ อาจิณฺณํ โข ปเนตํ พุทฺธานํ ภควนฺตานํ
อาคนฺตุเกหิ ภิกฺขูหิ สทฺธึ ปฏิสมฺโมทิตุํ อถโข ภควา อายสฺมนฺตํ
อุปเสนํ วงฺคนฺตปุตฺตํ เอตทโวจ กจฺจิ โว อุปเสน ขมนียํ
กจฺจิ ยาปนียํ กจฺจิตฺถ อปฺปกิลมเถน อทฺธานํ อาคตาติ




ขมนียํ ภควา ยาปนียํ ภควา อปฺปกิลมเถน จ มยํ ภนฺเต
อทฺธานํ อาคตาติ เตน โข ปน สมเยน อายสฺมโต อุปเสนสฺส
วงฺคนฺตปุตฺตสฺส สทฺธิวิหาริโก ภิกฺขุ ภควโต อวิทูเร นิสินฺโน
โหติ อถโข ภควา ตํ ภิกฺขุํ เอตทโวจ มนาปานิ เต ภิกฺขุ
ปํสุกูลานีติ น โข เม ภนฺเต มนาปานิ ปํสุกูลานีติ กิสฺส
ปน ตฺวํ ภิกฺขุ ปํสุกูลิโกติ อุปชฺฌาโย เม ภนฺเต ปํสุกูลิโก
เอวํ อหํปิ ปํสุกูลิโกติ อถโข ภควา อายสฺมนฺตํ อุปเสนํ
วงฺคนฺตปุตฺตํ เอตทโวจ ปาสาทิกา โข ตฺยายํ อุปเสน ปริสา
กถํ ตฺวํ อุปเสน ปริสํ วิเนสีติ โย มํ ภนฺเต อุปสมฺปทํ
ยาจติ ตมหํ เอวํ วทามิ อหํ โข อาวุโส อารญฺญโก
ปิณฺฑปาติโก ปํสุกูลิโก สเจ ตฺวํปิ อารญฺญโก ภวิสฺสสิ ปิณฺฑปาติโก
ปํสุกูลิโก เอวาหํ ตํ อุปสมฺปาเทสฺสามีติ สเจ เม
ปฏิสฺสุณาติ อุปสมฺปาเทมิ โน เจ เม ปฏิสฺสุณาติ น
อุปสมฺปาเทมิ โย มํ นิสฺสยํ ยาจติ ตมหํ เอวํ วทามิ
อหํ โข อาวุโส อารญฺญโก ปิณฺฑปาติโก ปํสุกูลิโก สเจ
ตฺวํปิ อารญฺญโก ภวิสฺสสิ ปิณฺฑปาติโก ปํสุกูลิโก เอวาหํ เต
นิสฺสยํ ทสฺสามีติ สเจ เม ปฏิสฺสุณาติ นิสฺสยํ เทมิ โน
เจ เม ปฏิสฺสุณาติ น เทมิ เอวํ โข อหํ ภนฺเต ปริสํ
วิเนมีติ สาธุ สาธุ อุปเสน สาธุ โข ตฺวํ อุปเสน ปริสํ



วิเนสิ ชานาสิ ปน ตฺวํ อุปเสน สาวตฺถิยํ สงฺฆสฺส กติกนฺติ
น โข อหํ ภนฺเต ชานามิ สาวตฺถิยํ สงฺฆสฺส กติกนฺติ สาวตฺถิยํ
โข อุปเสน สงฺเฆน กติกา กตา อิจฺฉตาวุโส ภควา เตมาสํ
ปฏิสลฺลิยิตุํ น ภควา เกนจิ อุปสงฺกมิตพฺโพ อญฺญตฺร เอเกน
ปิณฺฑปาตนีหารเกน โย ภควนฺตํ อุปสงฺกมติ ปาจิตฺติยํ
เทสาเปตพฺโพติ ปญฺญายิสฺสติ ภนฺเต สาวตฺถิยํ สงฺโฆ สกาย กติกาย
น มยํ อปฺปญฺญตฺตํ ปญฺญาเปสฺสาม ปญฺญตฺตํ วา น สมุจฺฉินฺทิสฺสาม
ยถาปญฺญตฺเตสุ สิกฺขาปเทสุ สมาทาย วตฺติสฺสามาติ
สาธุ สาธุ อุปเสน น อปฺปญฺญตฺตํ ปญฺญาเปตพฺพํ ปญฺญตฺตํ
วา น สมุจฺฉินฺทิตพฺพํ ยถาปญฺญตฺเตสุ สิกฺขาปเทสุ สมาทาย
วตฺติตพฺพํ อนุชานามิ อุปเสน เย เต ภิกฺขู อารญฺญกา
ปิณฺฑปาติกา ปํสุกูลิกา ยถาสุขํ มํ ทสฺสนาย อุปสงฺกมนฺตูติ
เตน โข ปน สมเยน สมฺพหุลา ภิกฺขู พหิทฺวารโกฏฺฐเก ฐิตา
โหนฺติ มยํ อายสฺมนฺตํ อุปเสนํ วงฺคนฺตปุตฺตํ ปาจิตฺติยํ
เทสาเปสฺสามาติ อถโข อายสฺมา อุปเสโน วงฺคนฺตปุตฺโต สปริโส
อุฏฺฐายาสนา ภควนฺตํ อภิวาเทตฺวา ปทกฺขิณํ กตฺวา ปกฺกามิ
อถโข เต ภิกฺขู อายสฺมนฺตํ อุปเสนํ วงฺคนฺตปุตฺตํ เอตทโวจุํ
ชานาสิ ตฺวํ อาวุโส อุปเสน สาวตฺถิยํ สงฺฆสฺส กติกนฺติ ภควาปิ
มํ อาวุโส เอวมาห ชานาสิ ปน ตฺวํ อุปเสน สาวตฺถิยํ



สงฺฆสฺส กติกนฺติ น โข อหํ ภนฺเต ชานามิ สาวตฺถิยํ สงฺฆสฺส
กติกนฺติ สาวตฺถิยํ โข อุปเสน สงฺเฆน กติกา กตา อิจฺฉตาวุโส
ภควา เตมาสํ ปฏิสลฺลิยิตุํ น ภควา เกนจิ อุปสงฺกมิตพฺโพ
อญฺญตฺร เอเกน ปิณฺฑปาตนีหารเกน โย ภควนฺตํ อุปสงฺกมติ
ปาจิตฺติยํ เทสาเปตพฺโพติ ปญฺญายิสฺสติ ภนฺเต สาวตฺถิยํ สงฺโฆ
สกาย กติกาย น มยํ อปฺปญฺญตฺตํ ปญฺญาเปสฺสาม ปญฺญตฺตํ
วา น สมุจฺฉินฺทิสฺสาม ยถาปญฺญตฺเตสุ สิกฺขาปเทสุ สมาทาย
วตฺติสฺสามาติ อนุญฺญาตาวุโส ภควตา เย เต ภิกฺขู อารญฺญกา
ปิณฺฑปาติกา ปํสุกูลิกา ยถาสุขํ มํ ทสฺสนาย อุปสงฺกมนฺตูติ
อถโข เต ภิกฺขู สจฺจํ โข อายสฺมา อุปเสโน วงฺคนฺตปุตฺโต อาห
น อปฺปญฺญตฺตํ ปญฺญาเปตพฺพํ ปญฺญตฺตํ วา น สมุจฺฉินฺทิตพฺพํ
ยถาปญฺญตฺเตสุ สิกฺขาปเทสุ สมาทาย วตฺติตพฺพนฺติ
อสฺโสสุํ โข ภิกฺขู อนุญฺญาตา กิร ภควตา เย
เต ภิกฺขู อารญฺญกา ปิณฺฑปาติกา ปํสุกูลิกา ยถาสุขํ มํ
ทสฺสนาย อุปสงฺกมนฺตูติ เต ภควนฺตํ ทสฺสนาย ปิหยนฺตา
สนฺถตานิ อุชฺฌิตฺวา อารญฺญกงฺคํ ปิณฺฑปาติกงฺคํ ปํสุกูลิกงฺคํ
สมาทิยึสุ อถโข ภควา สมฺพหุเลหิ ภิกฺขูหิ สทฺธึ เสนาสนจาริกํ
อาหิณฺฑนฺโต อทฺทส สนฺถตานิ ตหึ ตหึ อุชฺฌิตานิ ปสฺสิตฺวาน





ภิกฺขู อามนฺเตสิ กสฺสิมานิ ภิกฺขเว สนฺถตานิ ตหึ ตหึ อุชฺฌิตานีติ
อถโข เต ภิกฺขู ภควโต เอตมตฺถํ อาโรเจสุํ อถโข
ภควา เอตสฺมึ นิทาเน เอตสฺมึ ปกรเณ ธมฺมึ กถํ กตฺวา ภิกฺขู
อามนฺเตสิ เตนหิ ภิกฺขเว ภิกฺขูนํ สิกฺขาปทํ ปญฺญาเปสฺสามิ
ทส อตฺถวเส ปฏิจฺจ สงฺฆสุฏฺฐุตาย สงฺฆผาสุตาย ทุมฺมงฺกูนํ
ปุคฺคลานํ นิคฺคหาย เปสลานํ ภิกฺขูนํ ผาสุวิหาราย ทิฏฺฐธมฺมิกานํ
อาสวานํ สํวราย สมฺปรายิกานํ อาสวานํ ปฏิฆาตาย อปฺปสนฺนานํ
ปสาทาย ปสนฺนานํ ภิยฺโยภาวาย สทฺธมฺมฏฺฐิติยา วินยานุคฺคหาย
เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ นิสีทนสนฺถตํ
ปน ภิกฺขุนา การยมาเนน ปุราณสนฺถตสฺส สามนฺตา สุคตวิทตฺถิ
อาทาตพฺพา ทุพฺพณฺณกรณาย อนาทา เจ ภิกฺขุ ปุราณสนฺถตสฺส
สามนฺตา สุคตวิทตฺถึ นวํ นิสีทนสนฺถตํ การาเปยฺย นิสฺสคฺคิยํ
ปาจิตฺติยนฺติ
นิสีทนํ นาม สทสํ วุจฺจติ สนฺถตํ นาม สนฺถริตฺวา
กตํ โหติ อวายิมํ การยมาเนนาติ กโรนฺโต วา การาเปนฺโต
วา ปุราณสนฺถตํ นาม สกึ นิวตฺถํปิ สกึ ปารุตํปิ สามนฺตา
สุคตวิทตฺถิ อาทาตพฺพา ทุพฺพณฺณกรณายาติ ถิรภาวาย วฏฺฏํ
วา จตุรสฺสํ วา ฉินฺทิตฺวา เอกเทเส วา สนฺถริตพฺพํ วิชเฏตฺวา
วา สนฺถริตพฺพํ อนาทา เจ ภิกฺขุ ปุราณสนฺถตสฺส สามนฺตา
สุคตวิทตฺถินฺติ อนาทิยิตฺวา ปุราณสนฺถตสฺส สามนฺตา สุคตวิทตฺถึ


นวํ นิสีทนสนฺถตํ กโรติ วา การาเปติ วา ปโยเค ทุกฺกฏํ
ปฏิลาเภน นิสฺสคฺคิยํ โหติ นิสฺสชฺชิตพฺพํ สงฺฆสฺส วา คณสฺส
วา ปุคฺคลสฺส วา เอวญฺจ ปน ภิกฺขเว นิสฺสชฺชิตพฺพํ เป
อิทํ เม ภนฺเต นิสีทนสนฺถตํ อนาทิยิตฺวา ปุราณสนฺถตสฺส สามนฺตา
สุคตวิทตฺถึ การาปิตํ นิสฺสคฺคิยํ อิมาหํ สงฺฆสฺส นิสฺสชฺชามีติ
เป ทเทยฺยาติ เป ทเทยฺยุนฺติ เป อายสฺมโต ทมฺมีติ
อตฺตนา วิปฺปกตํ อตฺตนา ปริโยสาเปติ นิสฺสคฺคิยํ
ปาจิตฺติยํ อตฺตนา วิปฺปกตํ ปเรหิ ปริโยสาเปติ นิสฺสคฺคิยํ
ปาจิตฺติยํ ปเรหิ วิปฺปกตํ อตฺตนา ปริโยสาเปติ นิสฺสคฺคิยํ
ปาจิตฺติยํ ปเรหิ วิปฺปกตํ ปเรหิ ปริโยสาเปติ นิสฺสคฺคิยํ
ปาจิตฺติยํ อญฺญสฺสตฺถาย กโรติ วา การาเปติ วา อาปตฺติ
ทุกฺกฏสฺส
อนาปตฺติ ปุราณสนฺถตสฺส สามนฺตา สุคตวิทตฺถึ อาทิยิตฺวา
กโรติ อลภนฺโต โถกตรํ อาทิยิตฺวา กโรติ อลภนฺโต
อนาทิยิตฺวา กโรติ อญฺเญน กตํ ปฏิลภิตฺวา ปริภุญฺชติ วิตานํ
วา ภุมฺมตฺถรณํ วา สาณิปาการํ วา ภิสึ วา พิมฺโพหนํ วา
กโรติ อุมฺมตฺตกสฺส อาทิกมฺมิกสฺสาติ
ปญฺจมสิกฺขาปทํ นิฏฺฐิตํ



ฉฏฺฐสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน อญฺญตรสฺส
ภิกฺขุโน โกสเลสุ ชนปเทสุ สาวตฺถึ คจฺฉนฺตสฺส อนฺตรามคฺเค
เอฬกโลมานิ อุปฺปชฺชึสุ อถโข โส ภิกฺขุ ตานิ เอฬกโลมานิ
อุตฺตราสงฺเคน ภณฺฑิกํ พนฺธิตฺวา อคมาสิ มนุสฺสา ตํ ภิกฺขุํ
ปสฺสิตฺวา อุปฺผณฺเฑสุํ กิตฺตเกน เต ภนฺเต กีตานิ กิตฺตโก
อุทโย ภวิสฺสตีติ โส ภิกฺขุ เตหิ มนุสฺเสหิ อุปฺผณฺฑิยมาโน
มงฺกุ อโหสิ อถโข โส ภิกฺขุ สาวตฺถึ คนฺตฺวา ตานิ เอฬกโลมานิ
ฐิตโก ว อาสุมฺภิ ภิกฺขู ตํ ภิกฺขุํ เอวมาหํสุ กิสฺส ตฺวํ
อาวุโส อิมานิ เอฬกโลมานิ ฐิตโก ว อาสุมฺภสีติ ตถา หิ ปนาหํ
อาวุโส อิเมสํ เอฬกโลมานํ การณา มนุสฺเสหิ อุปฺผณฺฑิโตติ
กีวทูรโต ปน ตฺวํ อาวุโส อิมานิ เอฬกโลมานิ อาหรสีติ
อติเรกติโยชนํ อาวุโสติ เย เต ภิกฺขู อปฺปิจฺฉา เป เต
อุชฺฌายนฺติ ขียนฺติ วิปาเจนฺติ กถํ หิ นาม ภิกฺขุ อติเรกติโยชนํ
เอฬกโลมานิ อาหริสฺสตีติ อถโข เต ภิกฺขู ภควโต เอตมตฺถํ
อาโรเจสุํ สจฺจํ กิร ตฺวํ ภิกฺขุ อติเรกติโยชนํ เอฬกโลมานิ
อาหรสีติ สจฺจํ ภควาติ วิครหิ พุทฺโธ ภควา กถํ หิ



นาม ตฺวํ โมฆปุริส อติเรกติโยชนํ เอฬกโลมานิ อาหริสฺสสิ เนตํ
โมฆปุริส อปฺปสฺนานํ วา ปสาทาย ปสนฺนานํ วา ภิยฺโยภาวาย
เป เอวญฺจ ปน ภิกฺขเว อิมํ สิกฺขาปทํ อุทฺทิเสยฺยยาถ
ภิกฺขุโน ปเนว อทฺธานมคฺคปฏิปนฺนสฺส เอฬกโลมานิ อุปฺปชฺเชยฺยุํ
อากงฺขมาเนน ภิกฺขุนา ปฏิคฺคเหตพฺพานิ ปฏิคฺคเหตฺวา ติโยชนปรมํ
สหตฺถา หาเรตพฺพานิ อสนฺเต หารเก ตโต เจ อุตฺตรึ
หเรยฺย อสนฺเตปิ หารเก นิสฺสคฺคิยํ ปาจิตฺติยนฺติ
ภิกฺขุโน ปเนว อทฺธานมคฺคปฏิปนฺนสฺสาติ ปถํ คจฺฉนฺตสฺส
เอฬกโลมานิ อุปฺปชฺเชยฺยุนฺติ อุปฺปชฺเชยฺยุํ สงฺฆโต วา คณโต วา
ญาติโต วา มิตฺตโต วา ปํสุกูลโต วา อตฺตโน วา ธเนน
อากงฺขมาเนนาติ อิจฺฉมาเนน ปฏิคฺคเหตพฺพานิ ปฏิคฺคเหตฺวา
ติโยชนปรมํ สหตฺถา หาเรตพฺพานีติ ติโยชนปรมตา สหตฺถา
หาเรตพฺพานิ อสนฺเต หารเกติ น อญฺโญ โกจิ หารโก โหติ
อิตฺถี วา ปุริโส วา คหฏฺโฐ วา ปพฺพชิโต วา ตโต เจ
อุตฺตรึ หเรยฺย อสนฺเตปิ หารเกติ ปฐมํ ปาทํ ติโยชนํ อติกฺกาเมติ
อาปตฺติ ทุกฺกฏสฺส ทุติยํ ปาทํ อติกฺกาเมติ นิสฺสคฺคิยานิ โหนฺติ
อนฺโตติโยชเน ฐิโต พหิติโยชนํ ปาเตติ นิสฺสคฺคิยานิ โหนฺติ
อญฺญสฺส ยาเน วา ภณฺเฑ วา อาชานนฺตสฺส ปกฺขิปิตฺวา ติโยชนํ
อติกฺกาเมติ นิสฺสคฺคิยานิ โหนฺติ นิสฺสชฺชิตพฺพานิ สงฺฆสฺส วา




คณสฺส วา ปุคฺคลสฺส วา เอวญฺจ ปน ภิกฺขเว นิสฺสชฺชิตพฺพานิ
เป อิมานิ เม ภนฺเต เอฬกโลมานิ ติโยชนํ อติกฺกามิตานิ
นิสฺสคฺคิยานิ อิมานาหํ สงฺฆสฺส นิสฺสชฺชามีติ เป ทเทยฺยาติ
เป ทเทยฺยุนฺติ เป อายสฺมโต ทมฺมีติ
อติเรกติโยชเน อติเรกสญฺญี ติโยชนํ อติกฺกาเมติ
นิสฺสคฺคิยํ ปาจิตฺติยํ อติเรกติโยชเน เวมติโก ติโยชนํ อติกฺกาเมติ
นิสฺสคฺคิยํ ปาจิตฺติยํ อติเรกติโยชเน อูนกสญฺญี ติโยชนํ
อติกฺกาเมติ นิสฺสคฺคิยํ ปาจิตฺติยํ อูนกติโยชเน อติเรกสญฺญี
อาปตฺติ ทุกฺกฏสฺส อูนกติโยชเน เวมติโก อาปตฺติ ทุกฺกฏสฺส
อูนกติโยชเน อูนกสญฺญี อนาปตฺติ
อนาปตฺติ ติโยชนํ หรติ อูนกติโยชนํ หรติ ติโยชนํ
หรติปิ ปจฺจาหรติปิ ติโยชนํ วาสาธิปฺปาโย คนฺตฺวา ตโต ปรํ
หรติ อจฺฉินฺนํ ปฏิลภิตฺวา หรติ นิสฺสฏฺฐํ ปฏิลภิตฺวา หรติ อญฺญํ
หราเปติ กตภณฺฑํ หรติ อุมฺมตฺตกสฺส อาทิกมฺมิกสฺสาติ
ฉฏฺฐสิกฺขาปทํ นิฏฺฐิตํ




สตฺตมสิกฺขาปทํ
เตน สมเยน พุทฺโธ ภควา สกฺเกสุ วิหรติ กปิลวตฺถุสฺมึ
นิโคฺรธาราเม เตน โข ปน สมเยน ฉพฺพคฺคิยา ภิกฺขู ภิกฺขุนีหิ
เอฬกโลมานิ โธวาเปนฺติปิ รชาเปนฺติปิ วิชฏาเปนฺติปิ ภิกฺขุนิโย
เอฬกโลมานิ โธวนฺติโย รชนฺติโย วิชเฏนฺติโย ริญฺจนฺติ อุทฺเทสํ
ปริปุจฺฉํ อธิสีลํ อธิจิตฺตํ อธิปญฺญํ อถโข มหาปชาปตี โคตมี
เยน ภควา เตนุปสงฺกมิ อุปสงฺกมิตฺวา ภควนฺตํ อภิวาเทตฺวา
เอกมนฺตํ อฏฺฐาสิ เอกมนฺตํ ฐิตํ โข มหาปชาปตึ โคตมึ
ภควา เอตทโวจ กจฺจิ โคตมิ ภิกฺขุนิโย อปฺปมตฺตา อาตาปินิโย
ปหิตตฺตา วิหรนฺตีติ กุโต ภนฺเต ภิกฺขุนีนํ อปฺปมาโท อยฺยา
ฉพฺพคฺคิยา ภิกฺขุนีหิ เอฬกโลมานิ โธวาเปนฺติปิ รชาเปนฺติปิ
วิชฏาเปนฺติปิ ภิกฺขุนิโย เอฬกโลมานิ โธวนฺติโย รชนฺติโย วิชเฏนฺติโย
ริญฺจนฺติ อุทฺเทสํ ปริปุจฺฉํ อธิสีลํ อธิจิตตํ อธิปญฺญนฺติ อถโข
ภควา มหาปชาปตึ โคตมึ ธมฺมิยา กถาย สนฺทสฺเสสิ สมาทเปสิ
สมุตฺเตเชสิ สมฺปหํเสสิ อถโข มหาปชาปตี โคตมี ภควตา
ธมฺมิยา กถาย สนฺทสฺสิตา สมาทปิตา สมุตฺเตชิตา สมฺปหํสิตา
ภควนฺตํ อภิวาเทตฺวา ปทกฺขิณํ กตฺวา ปกฺกามิ อถโข ภควา



เอตสฺมึ นิทาเน เอตสฺมึ ปกรเณ ภิกฺขุสงฺฆํ สนฺนิปาตาเปตฺวา
ฉพฺพคฺคิเย ภิกฺขู ปฏิปุจฺฉิ สจฺจํ กิร ตุเมฺห ภิกฺขเว ภิกฺขุนีหิ
เอฬกโลมานิ โธวาเปถปิ รชาเปถปิ วิชฏาเปถปีติ สจฺจํ ภควาติ
ญาติกาโย ตุมฺหากํ ภิกฺขเว อญฺญาติกาโยติ อญฺญาติกาโย
ภควาติ อญฺญาตกา โมฆปุริสา อญฺญาติกานํ น ชานนฺติ
ปฏิรูปํ วา อปฺปฏิรูปํ วา ปาสาทิกํ วา อปาสาทิกํ วา ตตฺถ
นาม ตุเมฺห โมฆปุริสา อญฺญาติกาหิ ภีกฺขุนีหิ เอฬกโลมานิ
โธวาเปสฺสถปิ รชาเปสฺสถปิ วิชฏาเปสฺสถปิ เนตํ โมฆปุริสา
อปฺปสนฺนานํ วา ปสาทาย ปสนฺนานํ วา ภิยฺโยภาวาย เป
เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ โย ปน ภิกฺขุ
อญฺญาติกาย ภิกฺขุนิยา เอฬกโลมานิ โธวาเปยฺย วา รชาเปยฺย วา
วิชฏาเปยฺย วา นิสฺสคฺคิยํ ปาจิตฺติยนฺติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ อญฺญาติกา นาม มาติโต
วา ปิติโต วา ยาว สตฺตมา ปิตามหยุคา อสมฺพทฺธา ภิกฺขุนี
นาม อุภโตสงฺเฆ อุปสมฺปนฺนา โธวาติ อาณาเปติ อาปตฺติ
ทุกฺกฏสฺส โธตานิ นิสฺสคฺคิยานิ โหนฺติ รชาติ อาณาเปติ
อาปตฺติ ทุกฺกฏสฺส รตฺตานิ นิสฺสคฺคิยานิ โหนฺติ วิชเฏหีติ
อาณาเปติ อาปตฺติ ทุกฺกฏสฺส วิชฏิตานิ นิสฺสคฺคิยานิ โหนฺติ
นิสฺสชฺชิตพฺพานิ สงฺฆสฺส วา คณสฺส วา ปุคฺคลสฺส วา



เอวญฺจ ปน ภิกฺขเว นิสฺสชฺชิตพฺพานิ เป อิมานิ เม ภนฺเต
เอฬกโลมานิ อญฺญาติกาย ภิกฺขุนิยา โธวาปิตานิ นิสฺสคฺคิยานิ
อิมานาหํ สงฺฆสฺส นิสฺสชฺชามีติ เป ทเทยฺยาติ เป
ทเทยฺยุนฺติ เป อายสฺมโต ทมฺมีติ
อญฺญาติกาย อญฺญาติกสญฺญี เอฬกโลมานิ โธวาเปติ
นิสฺสคฺคิยํ ปาจิตฺติยํ อญฺญาติกาย อญฺญาติกสญฺญี เอฬกโลมานิ
โธวาเปติ รชาเปติ นิสฺสคฺคิเยน อาปตฺติ ทุกฺกฏสฺส อญฺญาติกาย
อญฺญาติกสญฺญี เอฬกโลมานิ โธวาเปติ วิชาฏาเปติ นิสฺสคฺคิเยน
อาปตฺติ ทุกฺกฏสฺส อญฺญาติกาย อญฺญาติกสญฺญี เอฬกโลมานิ
โธวาเปติ รชาเปติ วิชฏาเปติ นิสฺสคฺคิเยน อาปตฺติ ทฺวินฺนํ
ทุกฺกฏานํ อญฺญาติกาย อญฺญาติกสญฺญี เอฬกโลมานิ รชาเปติ
นิสฺสคฺคิยํ ปาจิตฺติยํ อญฺญาติกาย อญฺญาติกสญฺญี เอฬกโลมานิ
รชาเปติ วิชฏาเปติ นิสฺสคฺคิเยน อาปตฺติ ทุกฺกฏสฺส อญฺญาติกาย
อญฺญาติกสญฺญี เอฬกโลมานิ รชาเปติ โธวาเปติ นิสฺสคฺคิเยน
อาปตฺติ ทุกฺกฏสฺส อญฺญาติกาย อญฺญาติกสญฺญี เอฬกโลมานิ
รชาเปติ วิชฏาเปติ โธวาเปติ นิสฺสคฺคิเยน อาปตฺติ ทฺวินฺนํ
ทุกฺกฏานํ อญฺญาติกาย อญฺญาติกสญฺญี เอฬกโลมานิ วิชฏาเปติ
นิสฺสคฺคิยํ ปาจิตฺติยํ อญฺญาติกาย อญฺญาติกสญฺญี เอฬกโลมานิ
วิชฏาเปติ โธวาเปติ นิสฺสคฺคิเยน อาปตฺติ ทุกฺกฏสฺส อญฺญาติกาย
อญฺญาติกสญฺญี เอฬกโลมานิ วิชฏาเปติ รชาเปติ นิสฺสคฺคิเยน


อาปตฺติ ทุกฺกฏสฺส อญฺญาติกาย อญฺญาติกสญฺญี เอฬกโลมานิ
วิชฏาเปติ โธวาเปติ รชาเปติ นิสฺสคฺคิเยน อาปตฺติ ทฺวินฺนํ
ทุกฺกฏานํ อญฺญาติกาย เวมติโก เป อญฺญาติกาย ญาติกสญฺญี
เป อญฺญสฺส เอฬกโลมานิ โธวาเปติ อาปตฺติ ทุกฺกฏสฺส
เอกโต อุปสมฺปนฺนาย โธวาเปติ อาปตฺติ ทุกฺกฏสฺส ญาติกาย
อญฺญาติกสญฺญี อาปตฺติ ทุกฺกฏสฺส ญาติกาย เวมติโก
อาปตฺติ ทุกฺกฏสฺส ญาติกาย ญาติกสญฺญี อนาปตฺติ
อนาปตฺติ ญาติกาย โธวนฺติยา อญฺญาติกา ทุติยา
โหติ อวุตฺตา โธวติ อปริภุตฺตํ กตภณฺฑํ โธวาเปติ สิกฺขมานาย
สามเณริยา อุมฺมตฺตกสฺส อาทิกมฺมิกสฺสาติ
สตฺตมสิกฺขาปทํ นิฏฺฐิตํ



อฏฺฐมสิกฺขาปทํ
เตน สมเยน พุทฺโธ ภควา ราชคเห วิหรติ เวฬุวเน
กลนฺทกนิวาเป เตน โข ปน สมเยน อายสฺมา อุปนนฺโท
สกฺยปุตฺโต อญฺญตรสฺส กุลสฺส กุลูปโก โหติ นิจฺจภตฺติโก
ยํ ตสฺมึ กุเล อุปฺปชฺชติ ขาทนียํ วา โภชนียํ วา ตโต อายสฺมโต
อุปนนฺทสฺส สกฺยปุตฺตสฺส ปฏิวิโส ฐปิโต โหติ เตน โข ปน
สมเยน สายํ ตสฺมึ กุเล มํสํ อุปฺปนฺนํ โหติ ตโต อายสฺมโต
อุปนนฺทสฺส สกฺยปุตฺตสฺส ปฏิวิโส ฐปิโต โหติ ตสฺส กุลสฺส
ทารโก รตฺติยา ปจฺจูสสมยํ ปจฺจุฏฺฐาย โรทติ มํสํ เม เทถาติ
อถโข โส ปุริโส ปชาปตึ เอตทโวจ อยฺยสฺส ปฏิวิสํ ทารกสฺส
เทหิ อญฺญํ เจตาเปตฺวา อยฺยสฺส ทสฺสามาติ อถโข อายสฺมา
อุปนนฺโท สกฺยปุตฺโต ปุพฺพณฺหสมยํ นิวาเสตฺวา ปตฺตจีวรมาทาย
เยน ตํ กุลํ เตนุปสงฺกมิ อุปสงฺกมิตฺวา ปญฺญตฺเต อาสเน
นิสีทิ อถโข โส ปุริโส เยนายสฺมา อุปนนฺโท สกฺยปุตฺโต
เตนุปสงฺกมิ อุปสงฺกมิตฺวา อายสฺมนฺตํ อุปนนฺทํ สกฺยปุตฺตํ
อภิวาเทตฺวา เอกมนฺตํ นิสีทิ เอกมนฺตํ นิสินฺโน โข โส
ปุริโส อายสฺมนฺตํ อุปนนฺทํ สกฺยปุตฺตํ เอตทโวจ หิยฺโย โข
ภนฺเต สายํ มํสํ อุปฺปนฺนํ ตโต อยฺยสฺส ปฏิวิโส ฐปิโต



อยํ ภนฺเต ทารโก รตฺติยา ปจฺจูสสมยํ ปจฺจุฏฺฐาย โรทติ มํสํ
เม เทถาติ อยฺยสฺส ปฏิวิโส ทารกสฺส ทินฺโน กหาปเณน
ภนฺเต กึ อาหริยตูติ ปริจฺจตฺโต เม อาวุโส กหาปโณติ อาม
ภนฺเต ปริจฺจตฺโตติ ตญฺเญว เม อาวุโส กหาปณํ เทหีติ
อถโข โส ปุริโส อายสฺมโต อุปนนฺทสฺส สกฺยปุตฺตสฺส กหาปณํ
ทตฺวา อุชฺฌายติ ขียติ วิปาเจติ ยเถว มยํ รูปิยํ ปฏิคฺคณฺหาม
เอวเมวิเม สมณา สกฺยปุตฺติยา รูปิยํ ปฏิคฺคณฺหนฺตีติ อสฺโสสุํ
โข ภิกฺขู ตสฺส ปุริสฺส อุชฺฌายนฺตสฺส ขียนฺตสฺส วิปาเจนฺตสฺส
เย เต ภิกฺขู อปฺปิจฺฉา เป เต อุชฺฌายนฺติ ขียนฺติ วิปาเจนฺติ
กถํ หิ นาม อายสฺมา อุปนนฺโท สกฺยปุตฺโต รูปิยํ ปฏิคฺคเหสฺสตีติ
อถโข เต ภิกฺขู ภควโต เอตมตฺถํ อาโรเจสุํ สจฺจํ กิร ตฺวํ
อุปนนฺท รูปิยํ ปฏิคฺคณฺหาสีติ สจฺจํ ภควาติ วิครหิ พุทฺโธ
ภควา กถํ หิ นาม ตฺวํ โมฆปุริส รูปิยํ ปฏิคฺคเหสฺสสิ เนตํ
โมฆปุริส อปฺปสนฺนานํ วา ปสาทาย ปสนฺนานํ วา ภิยฺโยภาวาย
เป เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ โย
ปน ภิกฺขุ ชาตรูปรชตํ อุคฺคเณฺหยฺย วา อุคฺคณฺหาเปยฺย วา
อุปนิกฺขิตฺตํ วา สาทิเยยฺย นิสฺสคฺคิยํ ปาจิตฺติยนฺติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ ชาตรูปํ นาม สตฺถุวณฺโณ



วุจฺจติ รชตํ นาม กหาปโณ โลหมาสโก ทารุมาสโก ชตุมาสโก
เย โวหารํ คจฺฉนฺติ อุคฺคเณฺหยฺยาติ สยํ คณฺหาติ นิสฺสคฺคิยํ
โหติ อุคฺคณฺหาเปยฺยาติ อญฺญํ คณฺหาเปติ นิสฺสคฺคิยํ โหติ
อุปนิกฺขิตฺตํ วา สาทิเทยฺยาติ อิทํ อยฺยสฺส โหตูติ อุปนิกฺขิตฺตํ
วา สาทิยติ นิสฺสคฺคิยํ โหติ สงฺฆมชฺเฌ นิสฺสชฺชิตพฺพํ
เอวญฺจ ปน ภิกฺขเว นิสฺสชฺชิตพฺพํ เตน ภิกฺขุนา สงฺฆํ
อุปสงฺกมิตฺวา เอกํสํ อุตฺตราสงฺคํ กริตฺวา วุฑฺฒานํ ภิกฺขูนํ ปาเท
วนฺทิตฺวา อุกฺกุฏิกํ นิสีทิตฺวา อญฺชลึ ปคฺคเหตฺวา เอวมสฺส วจนีโย
อหํ ภนฺเต รูปิยํ ปฏิคฺคเหสึ อิทํ เม นิสฺสคฺคิยํ อิมาหํ สงฺฆสฺส
นิสฺสชฺชามีติ นิสฺสชฺชิตฺวา อาปตฺติ เทเสตพฺพา พฺยตฺเตน
ภิกฺขุนา ปฏิพเลน อาปตฺติ ปฏิคฺคเหตพฺพา สเจ ตตฺถ อาคจฺฉติ
อารามิโก วา อุปาสโก วา โส วตฺตพฺโพ อาวุโส อิมํ
ชานาหีติ สเจ โส ภณติ อิมินา กึ อาหริยตูติ น
วตฺตพฺโพ อิมํ วา อิมํ วา อาหราติ กปฺปิยํ อาจิกฺขิตพฺพํ
สปฺปิ วา เตลํ วา มธุ วา ผาณิตํ วา สเจ โส เตน
ปริวฏฺเฏตฺวา กปฺปิยํ อาหรติ รูปิยปฏิคฺคาหกํ ฐเปตฺวา สพฺเพเหว
ปริภุญฺชิตพฺพํ เอวญฺเจตํ ลเภถ อิจฺเจตํ กุสลํ โน เจ ลเภถ
โส วตฺตพฺโพ อาวุโส อิมํ ฉฑฺเฑหีติ สเจ โส ฉฑฺเฑติ
อิจฺเจตํ กุสลํ โน เจ ฉฑฺเฑติ ปญฺจหงฺเคหิ สมนฺนาคโต



ภิกฺขุ รูปิยฉฑฺฑโก สมฺมนฺนิตพฺโพ โย น ฉนฺทาคตึ คจฺเฉยฺย
น โทสาคตึ คจฺเฉยฺย น โมหาคตึ คจฺเฉยฺย น ภยาคตึ คจฺเฉยฺย
ฉฑฺฑิตาฉฑฺฑิตญฺจ ชาเนยฺย เอวญฺจ ปน ภิกฺขเว สมฺมนฺนิตพฺโพ
ปฐมํ ภิกฺขุ ยาจิตพฺโพ ยาจิตฺวา พฺยตฺเตน ภิกฺขุนา
ปฏิพเลน สงฺโฆ ญาเปตพฺโพ สุณาตุ เม ภนฺเต สงฺโฆ ยทิ
สงฺฆสฺส ปตฺตกลฺลํ สงฺโฆ อิตฺถนฺนามํ ภิกฺขุํ รูปิยฉฑฺฑกํ
สมฺมนฺเนยฺย เอสา ญตฺติ สุณาตุ เม ภนฺเต สงฺโฆ
สงฺโฆ อิตฺถนฺนามํ ภิกฺขุํ รูปิยฉฑฺฑกํ สมฺมนฺนติ ยสฺสายสฺมโต
ขมติ อิตฺถนฺนามสฺส ภิกฺขุโน รูปิยฉฑฺฑกสฺส สมฺมติ โส
ตุณฺหสฺส ยสฺส นกฺขมติ โส ภาเสยฺย สมฺมโต สงฺเฆน
อิตฺถนฺนาโม ภิกฺขุ รูปิยฉฑฺฑโก ขมติ สงฺฆสฺส ตสฺมา
ตุณฺหี เอวเมตํ ธารยามีติ เตน สมฺมเตน ภิกฺขุนา อนิมิตฺตํ
กตฺวา ปาเตตพฺพํ สเจ นิมิตฺตํ กตฺวา ปาเตติ อาปตฺติ
ทุกฺกฏสฺส
รูปิเย รูปิยสญฺญี รูปิยํ ปฏิคฺคณฺหาติ นิสฺสคฺคิยํ
ปาจิตฺติยํ รูปิเย เวมติโก รูปิยํ ปฏิคฺคณฺหาติ นิสฺสคฺคิยํ
ปาจิตฺติยํ รูปิเย อรูปิยสญฺญี รูปิยํ ปฏิคฺคณฺหาติ นิสฺสคฺคิยํ
ปาจิตฺติยํ อรูปิเย รูปิยสญฺญี อาปตฺติ ทุกฺกฏสฺส อรูปิเย
เวมติโก อาปตฺติ ทุกฺกฏสฺส อรูปิเย อรูปิยสญฺญี อนาปตฺติ
อนาปตฺติ อชฺฌาราเม วา อชฺฌาวสเถ วา อุคฺคเหตฺวา


วา อุคฺคหาเปตฺวา วา นิกฺขิปติ ยสฺส ภวิสฺสติ โส หริสฺสตีติ
อุมฺมตฺตกสฺส อาทิกมฺมิกสฺสาติ
อฏฺฐมสิกฺขาปทํ นิฏฺฐิตํ



นวมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน ฉพฺพคฺคิยา ภิกฺขู
นานปฺปการกํ รูปิยสํโวหารํ สมาปชฺชนฺติ มนุสฺสา อุชฺฌายนฺติ
ขียนฺติ วิปาเจนฺติ กถํ หิ นาม สมณา สกฺยปุตฺติยา นานปฺปการกํ
รูปิยสํโวหารํ สมาปชฺชิสฺสนฺติ เสยฺยถาปิ คิหี กามโภคิโนติ
อสฺโสสุํ โข ภิกฺขู เตสํ มนุสฺสานํ อุชฺฌายนฺตานํ ขียนฺตานํ
วิปาเจนฺตานํ เย เต ภิกฺขู อปฺปิจฺฉา เป เต อุชฺฌายนฺติ
ขียนฺติ วิปาเจนฺติ กถํ หิ นาม ฉพฺพคฺคิยา ภิกฺขู นานปฺปการกํ
รูปิยสํโวหารํ สมาปชฺชิสฺสนฺตีติ อถโข เต ภิกฺขู ภควโต
เอตมตฺถํ อาโรเจสุํ สจฺจํ กิร ตุเมฺห ภิกฺขเว นานปฺปการกํ
รูปิยสํโวหารํ สมาปชฺชถาติ สจฺจํ ภควาติ วิครหิ พุทฺโธ
ภควา กถํ หิ นาม ตุเมฺห โมฆปุริสา นานปฺปการกํ
รูปิยสํโวหารํ สมาปชฺชิสฺสถ เนตํ โมฆปุริสา อปฺปสนฺนานํ วา
ปสาทาย ปสนนานํ วา ภิยฺโยภาวาย เป เอวญฺจ ปน ภิกฺขเว
อิมํ สิกฺขาปทํ อุทฺทิเสยฺยาถ โย ปน ภิกฺขุ นานปฺปการกํ
รูปิยสํโวหารํ สมาปชฺเชยฺย นิสฺสคฺคิยํ ปาจิตฺติยนฺติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ นานปฺปการกํ นาม กตํปิ


อกตํปิ กตากตํปิ กตํ นาม สีสูปคํ คีวูปคํ หตฺถูปคํ ปาทูปคํ
กฏูปคํ อกตํ นาม ฆนกํ วุจฺจติ กตากตํ นาม ตทุภยํ
รูปิยํ นาม สตฺถุวณฺโณ กหาปโณ โลหมาสโก ทารุมาสโก
ชตุมาสโก เย โวหารํ คจฺฉนฺติ สมาปชฺเชยฺยาติ กเตน กตํ
เจตาเปติ นิสฺสคฺคิยํ โหติ กเตน อกตํ เจตาเปติ นิสฺสคฺคิยํ
โหติ กเตน กตากตํ เจตาเปติ นิสฺสคฺคิยํ โหติ อกเตน กตํ
เจตาเปติ นิสฺสคฺคิยํ โหติ อกเตน อกตํ เจตาเปติ นิสฺสคฺคิยํ
โหติ อกเตน กตากตํ เจตาเปติ นิสฺสคฺคิยํ โหติ กตากเตน
กตํ เจตาเปติ นิสฺสคฺคิยํ โหติ กตากเตน อกตํ เจตาเปติ
นิสฺสคฺคิยํ โหติ กตากเตน กตากตํ เจตาเปติ นิสฺสคฺคิยํ โหติ
สงฺฆมชฺเฌ นิสฺสชฺชิตพฺพํ เอวญฺจ ปน ภิกฺขเว นิสฺสชฺชิตพฺพํ
เตน ภิกฺขุนา สงฺฆํ อุปสงฺกมิตฺวา เอกํสํ อุตฺตราสงฺคํ กริตฺวา
วุฑฺฒานํ ภิกฺขูนํ ปาเท วนฺทิตฺวา อุกฺกุฏิกํ นิสีทิตฺวา อญฺชลึ
ปคฺคเหตฺวา เอวมสฺส วจนีโย อหํ ภนฺเต นานปฺปการกํ
รูปิยสํโวหารํ สมาปชฺชึ อิทํ เม นิสฺสคฺคิยํ อิมาหํ สงฺฆสฺส
นิสฺสชฺชามีติ นิสฺสชฺชิตฺวา อาปตฺติ เทเสตพฺพา พฺยตฺเตน
ภิกฺขุนา ปฏิพเลน อาปตฺติ ปฏิคฺคเหตพฺพา สเจ ตตฺถ อาคจฺฉติ
อารามิโก วา อุปาสโก วา โส วตฺตพฺโพ อาวุโส อิมํ
ชานาหีติ สเจ โส ภณติ อิมินา กึ อาหริยตูติ น วตฺตพฺโพ


อิมํ วา อิมํ วา อาหราติ กปฺปิยํ อาจิกฺขิตพฺพํ สปฺปิ วา เตลํ วา
มธุ วา ผาณิตํ วา สเจ โส เตน ปริวฏฺฏิตฺวา กปฺปิยํ อาหรติ
รูปิยเจตาปกํ ฐเปตฺวา สพฺเพเหว ปริภุญฺชิตพฺพํ เอวญฺเจตํ
ลเภถ อิจฺเจตํ กุสลํ โน เจ ลเภถ โส วตฺตพฺโพ อาวุโส
อิมํ ฉฑฺเฑหีติ สเจ โส ฉฑฺเฑติ อิจฺเจตํ กุสลํ โน เจ
ฉฑฺเฑติ ปญฺจหงฺเคหิ สมนฺนาคโต ภิกฺขุ รูปิยฉฑฺฑโก
สมฺมนฺนิตพฺโพ โย น ฉนฺทาคตึ คจฺเฉยฺย น โทสาคตึ คจฺเฉยฺย น
โมหาคตึ คจฺเฉยฺย น ภยาคตึ คจฺเฉยฺย ฉฑฺฑิตาฉฑฺฑิตญฺจ
ชาเนยฺย เอวญฺจ ปน ภิกฺขเว สมฺมนฺนิตพฺโพ ปฐมํ ภิกฺขุ
ยาจิตพฺโพ ยาจิตฺวา พฺยตฺเตน ภิกฺขุนา ปฏิพเลน สงฺโฆ
ญาเปตพฺโพ สุณาตุ เม ภนฺเต สงฺโฆ ยทิ สงฺฆสฺส ปตฺตกลฺลํ
สงฺโฆ อิตฺถนฺนามํ ภิกฺขุํ รูปิยฉฑฺฑกํ สมฺมนฺเนยฺย เอสา ญตฺติ
สุณาตุ เม ภนฺเต สงฺโฆ สงฺโฆ อิตฺถนฺนามํ ภิกฺขุํ รูปิยฉฑฺฑกํ
สมฺมนฺนติ ยสฺสายสฺมโต ขมติ อิตฺถนฺนามสฺส ภิกฺขุโน
รูปิยฉฑฺฑกสฺส สมฺมติ โส ตุณฺหสฺส ยสฺส นกฺขมติ โส ภาเสยฺย
สมฺมโต สงฺเฆน อิตฺถนฺนาโม ภิกฺขุ รูปิยฉฑฺฑโก ขมติ สงฺฆสฺส
ตสฺมา ตุณฺหี เอวเมตํ ธารยามีติ เตน สมฺมเตน ภิกฺขุนา
อนิมิตฺตํ กตฺวา ปาเตตพฺพํ สเจ นิมิตฺตํ กตฺวา ปาเตติ อาปตฺติ
ทุกฺกฏสฺส
รูปิเย รูปิยสญฺญี รูปิยํ เจตาเปติ นิสฺสคฺคิยํ ปาจิตฺติยํ


รูปิเย เวมติโก รูปิยํ เจตาเปติ นิสฺสคฺคิยํ ปาจิตฺติยํ รูปิเย
อรูปิยสญฺญี รูปิยํ เจตาเปติ นิสฺสคฺคิยํ ปาจิตฺติยํ อรูปิเย
รูปิยสญฺญี รูปิยํ เจตาเปติ นิสฺสคฺคิยํ ปาจิตฺติยํ อรูปิเย
เวมติโก รูปิยํ เจตาเปติ นิสฺสคฺคิยํ ปาจิตฺติยํ อรูปิเย
อรูปิยสญฺญี รูปิยํ เจตาเปติ นิสฺสคฺคิยํ ปาจิตฺติยํ อรูปิเย
รูปิยสญฺญี อาปตฺติ ทุกฺกฏสฺส อรูปิเย เวมติโก อาปตฺติ
ทุกฺกฏสฺส อรูปิเย อรูปิยสญฺญี อนาปตฺติ
อนาปตฺติ อุมฺมตฺตกสฺส อาทิกมฺมิกสฺสาติ
นวมสิกฺขาปทํ นิฏฺฐิตํ



ทสมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน อายสฺมา
อุปนนฺโท สกฺยปุตฺโต ปฏฺโฐ โหติ จีวรกมฺมํ กาตุํ โส
ปฏปิโลติกานํ สงฺฆาฏึ กริตฺวา สุรตฺตํ สุปริกมฺมกตํ กตฺวา ปารุปิ
อถโข อญฺญตโร ปริพฺพาชโก มหคฺฆํ ปฏํ ปารุปิตฺวา เยนายสฺมา
อุปนนฺโท สกฺยปุตฺโต เตนุปสงฺกมิ อุปสงฺกมิตฺวา อายสฺมนฺตํ
อุปนนฺทํ สกฺยปุตฺตํ เอตทโวจ สุนฺทรา โข ตฺยายํ อาวุโส
สงฺฆาฏิ เทหิ เม ปเฏนาติ ชานาหิ อาวุโสติ อามาวุโสจ
ชานามีติ หนฺทาวุโสติ อทาสิ อถโข โส ปริพฺพาชโก ตํ
สงฺฆาฏึ ปารุปิตฺวา ปริพฺพาชการามํ อคมาสิ ปริพฺพาชกา ตํ
ปริพฺพาชกํ เอตทโวจุํ สุนฺทรา โข ตฺยายํ อาวุโส สงฺฆาฏิ กุโต
ตยา ลทฺธาติ เตน เม อาวุโส ปเฏน ปริวฏฺฏิตาติ กติหิปิ
ตฺยายํ อาวุโส สงฺฆาฏิ ภวิสฺสติ โสเยว เต ปโฏ วโรติ
อถโข โส ปริพฺพาชโก สจฺจํ โข ปริพฺพาชกา อาหํสุ กติหิปิ
มฺยายํ สงฺฆาฏิ ภวิสฺสติ โสเยว เม ปโฏ วโรติ เยนายสฺมา
อุปนนฺโท สกฺยปุตฺโต เตนุปสงฺกมิ อุปสงฺกมิตฺวา อายสฺมนฺตํ
อุปนนฺทํ สกฺยปุตฺตํ เอตทโวจ หนฺท เต อาวุโส สงฺฆาฏึ
เทหิ เม ปฏนฺติ นนุ ตฺวํ อาวุโส มยา วุตฺโต ชานาหิ



อาวุโสติ นาหํ ทสฺสามีติ อถโข โส ปริพฺพาชโก อุชฺฌายติ
ขียติ วิปาเจติ คิหิปิ นํ คิหิสฺส วิปฺปฏิสาริสฺส เทติ กึ ปน
ปพฺพชิโต ปพฺพชิตสฺส น ทสฺสตีติ อสฺโสสุํ โข ภิกฺขู ตสฺส
ปริพฺพาชกสฺส อุชฺฌายนฺตสฺส ขียนฺตสฺส วิปาเจนฺตสฺส เย เต
ภิกฺขู อปฺปิจฺฉา เป เต อุชฺฌายนฺติ ขียนฺติ วิปาเจนฺติ กถํ
หิ นาม อายสฺมา อุปนนฺโท สกฺยปุตฺโต ปริพฺพาชเกน สทฺธึ
กยวิกฺกยํ สมาปชฺชิสฺสตีติ อถโข เต ภิกฺขู ภควโต เอตมตฺถํ
อาโรเจสุํ สจฺจํ กิร ตฺวํ อุปนนฺท ปริพฺพาชเกน สทฺธึ กยวิกฺกยํ
สมาปชฺชสีติ สจฺจํ ภควาติ วิครหิ พุทฺโธ ภควา กถํ หิ นาม
ตฺวํ โมฆปุริส ปริพฺพาชเกน สทฺธึ กยวิกฺกยํ สมาปชฺชิสฺสสิ
เนตํ โมฆปุริส อปฺปสนฺนานํ วา ปสาทาย ปสนฺนานํ วา
ภิยฺโยภาวาย เป เอวญฺจ ปน ภิกฺขเว อิมํ สิกฺขาปทํ
อุทฺทิเสยฺยาถ โย ปน ภิกฺขุ นานปฺปการกํ กยวิกฺกยํ สมาปชฺเชยฺย
นิสฺสคฺคิยํ ปาจิตฺติยนฺติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ นานปฺปการกํ นาม
จีวรปิณฺฑปาตเสนาสนคิลานปจฺจยเภสชฺชปริกฺขารา อนฺตมโส จุณฺณปิณฺโฑปิ
ทนฺตกฏฺฐํปิ ทสิกสุตฺตํปิ กยวิกฺกยํ สมาปชฺเชยฺยาติ




อิมินา อิมํ เทหิ อิมินา อิมํ อาหร อิมินา อิมํ ปริวฏฺเฏหิ
อิมินา อิมํ เจตาเปหีติ อชฺฌาจรติ อาปตฺติ ทุกฺกฏสฺส ยโต
กยิตญฺจ โหติ วิกฺกีตญฺจ อตฺตโน ภณฺฑํ ปรหตฺถคตํ ปรภณฺฑํ
อตฺตโน หตฺถคตํ นิสฺสคฺคิยํ โหติ นิสฺสชฺชิตพฺพํ สงฺฆสฺส วา
คณสฺส วา ปุคฺคลสฺส วา เอวญฺจ ปน ภิกฺขเว
นิสฺสชฺชิตพฺพํ เป อหํ ภนฺเต นานปฺปการกํ กยวิกฺกยํ สมาปชฺชึ
อิทํ เม นิสฺสคฺคิยํ อิมาหํ สงฺฆสฺส นิสฺสชฺชามีติ เป
ทเทยฺยาติ เป ทเทยฺยุนฺติ เป อายสฺมโต ทมฺมีติ
กยวิกฺกเย กยวิกฺกยสญฺญี นิสฺสคฺคิยํ ปาจิตฺติยํ
กยวิกฺกเย เวมติโก นิสฺสคฺคิยํ ปาจิตฺติยํ กยวิกฺกเย
นกยวิกฺกยสญฺญี นิสฺสคฺคิยํ ปาจิตฺติยํ นกยวิกฺกเย กยวิกฺกยสญฺญี
อาปตฺติ ทุกฺกฏสฺส นกยวิกฺกเย เวมติโก อาปตฺติ ทุกฺกฏสฺส
นกยวิกฺกเย นกยวิกฺกยสญฺญี อนาปตฺติ
อนาปตฺติ อคฺฆํ ปุจฺฉติ กปฺปิยการกสฺส อาจิกฺขติ
อิทํ อมฺหากํ อตฺถิ อมฺหากญฺจ อิมินา จ อิมินา จ อตฺโถติ
ภณติ อุมฺมตฺตกสฺส อาทิกมฺมิกสฺสาติ
ทสมสิกฺขาปทํ นิฏฺฐิตํ
โกสิยวคฺโค ทุติโย




ตสฺสุทฺทานํ
โกสิยา สุทฺธเทฺวภาคา ฉพฺพสฺสานิ นิสีทนํ
เทฺว จ โลมานิ อุคฺคเณฺห อุโภ นานปฺปการกาติ




ปตฺตวคฺคสฺส ปฐมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน ฉพฺพคฺคิยา
ภิกฺขู พหู ปตฺเต สนฺนิจยํ กโรนฺติ มนุสฺสา วิหารจาริกํ
อาหิณฺฑนฺตา ปสฺสิตฺวา อุชฺฌายนฺติ ขียนฺติ วิปาเจนฺติ กถํ หิ
นาม สมณา สกฺยปุตฺติยา พหู ปตฺเต สนฺนิจยํ กริสฺสนฺติ
ปตฺตวณิชฺชํ วา สมณา สกฺยปุตฺติยา กริสฺสนฺติ อามตฺติกาปณํ วา
ปสาเรสฺสนฺตีติ อสฺโสสุํ โข ภิกฺขู เตสํ มนุสฺสานํ อุชฺฌายนฺตานํ
ขียนฺตานํ วิปาเจนฺตานํ เย เต ภิกฺขู อปฺปิจฺฉา เป เต
อุชฺฌายนฺติ ขียนฺติ วิปาเจนฺติ กถํ หิ นาม ฉพฺพคฺคิยา ภิกฺขู
อติเรกปตฺตํ ธาเรสฺสนฺตีติ อถโข เต ภิกฺขู ภควโต เอตมตฺถํ
อาโรเจสุํ สจฺจํ กิร ตุเมฺห ภิกฺขเว อติเรกปตฺตํ ธาเรถาติ
สจฺจํ ภควาติ วิครหิ พุทฺโธ ภควา กถํ หิ นาม ตุเมฺห
โมฆปุริสา อติเรกปตฺตํ ธาเรสฺสถ เนตํ โมฆปุริสา อปฺปสนฺนานํ
วา ปสาทาย ปสนฺนานํ วา ภิยฺโยภาวาย เป เอวญฺจ ปน
ภิกฺขเว อิมํ สิกฺขาปทํ อุทฺทิเสยฺยาถ โย ปน ภิกฺขุ อติเรกปตฺตํ
ธาเรยฺย นิสฺสคฺคิยํ ปาจิตฺติยนฺติ เอวญฺจิทํ ภควตา ภิกฺขูนํ
สิกฺขาปทํ ปญฺญตฺตํ โหติ
เตน โข ปน สมเยน อายสฺมโต อานนฺทสฺส อติเรกปตฺโต


อุปฺปนฺโน โหติ อายสฺมา จ อานนฺโท ตํ ปตฺตํ อายสฺมโต
สารีปุตฺตสฺส ทาตุกาโม โหติ อายสฺมา จ สารีปุตฺโต สาเกเต
วิหรติ อถโข อายสฺมโต อานนฺทสฺส เอตทโหสิ ภควตา
สิกฺขาปทํ ปญฺญตฺตํ น อติเรกปตฺโต ธาเรตพฺโพติ อยญฺจ เม
อติเรกปตฺโต อุปฺปนฺโน อหญฺจิมํ ปตฺตํ อายสฺมโต สารีปุตฺตสฺส
ทาตุกาโม อายสฺมา จ สารีปุตฺโต สาเกเต วิหรติ กถํ นุ
โข มยา ปฏิปชฺชิตพฺพนฺติ อถโข อายสฺมา อานนฺโท ภควโต
เอตมตฺถํ อาโรเจสิ กีวจิรํ ปนานนฺท สารีปุตฺโต อาคจฺฉิสฺสตีติ
นวมํ วา ภควา ทิวสํ ทสมํ วาติ อถโข ภควา เอตสฺมึ นิทาเน
เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ อนุชานามิ
ภิกฺขเว ทสาหปรมํ อติเรกปตฺตํ ธาเรตุํ เอวญฺจ ปน ภิกฺขเว
อิมํ สิกฺขาปทํ อุทฺทิเสยฺยาถ ทสาหปรมํ อติเรกปตฺโต ธาเรตพฺโพ
ตํ อติกฺกามยโต นิสฺสคฺคิยํ ปาจิตฺติยนฺติ
ทสาหปรมนฺติ ทสาหปรมตา ธาเรตพฺโพ อติเรกปตฺโต
นาม อนธิฏฺฐิโต อวิกปฺปิโต ปตฺโต นาม เทฺว ปตฺตา
อโยปตฺโต มตฺติกาปตฺโต ตโย ปตฺตสฺส วณฺณา อุกฺกฏฺโฐ
ปตฺโต มชฺฌิโม ปตฺโต โอมโก ปตฺโต อุกฺกฏฺโฐ นาม ปตฺโต
อฑฺฒาฬฺหโกทนํ คณฺหาติ จตุภาคํ ขาทนียํ ตทูปิยํ พฺยญฺชนํ
มชฺฌิโม นาม ปตฺโต นาฬิโกทนํ คณฺหาติ จตุภาคํ ขาทนียํ



ตทูปิยํ พฺยญฺชนํ โอมโก นาม ปตฺโต ปตฺโถทนํ คณฺหาติ
จตุภาคํ ขาทนียํ ตทูปิยํ พฺยญฺชนํ ตโต อุกฺกฏฺโฐ อปตฺโต
โอมโก อปตฺโต
ตํ อติกฺกามยโต นิสฺสคฺคิโย โหติ เอกาทเส
อรุณุคฺคมเน นิสฺสคฺคิโย โหติ นิสฺสชฺชิตพฺโพ สงฺฆสฺส วา คณสฺส
วา ปุคฺคลสฺส วา เอวญฺจ ปน ภิกฺขเว นิสฺสชฺชิตพฺโพ
เตน ภิกฺขุนา สงฺฆํ อุปสงฺกมิตฺวา เอกํสํ อุตฺตราสงฺคํ
กริตฺวา วุฑฺฒานํ ภิกฺขูนํ ปาเท วนฺทิตฺวา อุกฺกุฏิกํ นิสีทิตฺวา
อญฺชลึ ปคฺคเหตฺวา เอวมสฺส วจนีโย อยํ เม ภนฺเต ปตฺโต
ทสาหาติกฺกนฺโต นิสฺสคฺคิโย อิมาหํ สงฺฆสฺส นิสฺสชฺชามีติ
นิสฺสชฺชิตฺวา อาปตฺติ เทเสตพฺพา พฺยตฺเตน ภิกฺขุนา ปฏิพเลน
อาปตฺติ ปฏิคฺคเหตพฺพา นิสฺสฏฺฐปตฺโต ทาตพฺโพ สุณาตุ
เม ภนฺเต สงฺโฆ อยํ ปตฺโต อิตฺถนฺนามสฺส ภิกฺขุโน นิสฺสคฺคิโย
สงฺฆสฺส นิสฺสฏฺโฐ ยทิ สงฺฆสฺส ปตฺตกลฺลํ สงฺโฆ อิมํ ปตฺตํ
อิตฺถนฺนามสฺส ภิกฺขุโน ทเทยฺยาติ
เตน ภิกฺขุนา สมฺพหุเล ภิกฺขู อุปสงฺกมิตฺวา เอกํสํ
อุตฺตราสงฺคํ กริตฺวา วุฑฺฒานํ ภิกฺขูนํ ปาเท วนฺทิตฺวา อุกฺกุฏิกํ




นิสีทิตฺวา อญฺชลึ ปคฺคเหตฺวา เอวมสฺสุ วจนียา อยํ เม ภนฺเต
ปตฺโต ทสาหาติกฺกนฺโต นิสฺสคฺคิโย อิมาหํ อายสฺมนฺตานํ
นิสฺสชฺชามีติ นิสฺสชฺชิตฺวา อาปตฺติ เทเสตพฺพา พฺยตฺเตน
ภิกฺขุนา ปฏิพเลน อาปตฺติ ปฏิคฺคเหตพฺพา นิสฺสฏฺฐปตฺโต
ทาตพฺโพ สุณนฺตุ เม อายสฺมนฺตา อยํ ปตฺโต อิตฺถนฺนามสฺส
ภิกฺขุโน นิสฺสคฺคิโย อายสฺมนฺตานํ นิสฺสฏฺโฐ ยทายสฺมนฺตานํ
ปตฺตกลฺลํ อายสฺมนฺตา อิมํ ปตฺตํ อิตฺถนฺนามสฺส ภิกฺขุโน
ทเทยฺยุนฺติ
เตน ภิกฺขุนา เอกํ ภิกฺขุํ อุปสงฺกมิตฺวา เอกํสํ อุตฺตราสงฺคํ
กริตฺวา อุกฺกุฏิกํ นิสีทิตฺวา อญฺชลึ ปคฺคเหตฺวา เอวมสฺส วจนีโย
อยํ เม อาวุโส ปตฺโต ทสาหาติกฺกนฺโต นิสฺสคฺคิโย อิมาหํ
อายสฺมโต นิสฺสชฺชามีติ นิสฺสชฺชิตฺวา อาปตฺติ เทเสตพฺพา
เตน ภิกฺขุนา อาปตฺติ ปฏิคฺคเหตพฺพา นิสฺสฏฺฐปตฺโต ทาตพฺโพ
อิมํ ปตฺตํ อายสฺมโต ทมฺมีติ
ทสาหาติกฺกนฺเต อติกฺกนฺตสญฺญี นิสฺสคฺคิยํ ปาจิตฺติยํ
ทสาหาติกฺกนฺเต เวมติโก นิสฺสคฺคิยํ ปาจิตฺติยํ ทสาหาติกฺกนฺเต
อนติกฺกนฺตสญฺญี นิสฺสคฺคิยํ ปาจิตฺติยํ อนธิฏฺฐิเต อธิฏฺฐิตสญฺญี
นิสฺสคฺคิยํ ปาจิตฺติยํ อวิกปฺปิเต วิกปฺปิตสญฺญี นิสฺสคฺคิยํ
ปาจิตฺติยํ อวิสฺสชฺชิเต วิสฺสชฺชิตสญฺญี นิสฺสคฺคิยํ ปาจิตฺติยํ
อนฏฺเฐ นฏฺฐสญฺญี นิสฺสคฺคิยํ ปาจิตฺติยํ อวินฏฺเฐ วินฏฺฐสญฺญี


นิสฺสคฺคิยํ ปาจิตฺติยํ อภินฺเน ภินฺนสญฺญี นิสฺสคฺคิยํ ปาจิตฺติยํ
อวิลุตฺเต วิลุตฺตสญฺญี นิสฺสคฺคิยํ ปาจิตฺติยํ
นิสฺสคฺคิยํ ปตฺตํ อนิสฺสชฺชิตฺวา ปริภุญฺชติ อาปตฺติ
ทุกฺกฏสฺส ทสาหานติกฺกนฺเต อติกฺกนฺตสญฺญี อาปตฺติ
ทุกฺกฏสฺส ทสาหานติกฺกนฺเต เวมติโก อาปตฺติ ทุกฺกฏสฺส
ทสาหานติกฺกนฺเต อนติกฺกนฺตสญฺญี อนาปตฺติ
อนาปตฺติ อนฺโตทสาหํ อธิฏฺเฐติ วิกปฺเปติ วิสฺสชฺเชติ
นสฺสติ วินสฺสติ ภิชฺชติ อจฺฉินฺทิตฺวา คณฺหาติ วิสฺสาสํ คณฺหาติ
อุมฺมตฺตกสฺส อาทิกมฺมิกสฺสาติ
เตน โข ปน สมเยน ฉพฺพคฺคิยา ภิกฺขู นิสฺสฏฺฐปตฺตํ
น เทนฺติ ภิกฺขู ภควโต เอตมตฺถํ อาโรเจสุํ น ภิกฺขเว
นิสฺสฏฺฐปตฺโต น ทาตพฺโพ โย น ทเทยฺย อาปตฺติ
ทุกฺกฏสฺสาติ
ปฐมสิกฺขาปทํ นิฏฺฐิตํ




ทุติยสิกฺขาปทํ
เตน สมเยน พุทฺโธ ภควา สกฺเกสุ วิหรติ กปิลวตฺถุสฺมึ
นิโคฺรธาราเม เตน โข ปน สมเยน อญฺญตเรน กุมฺภกาเรน
ภิกฺขู ปวาริตา โหนฺติ เยสํ อยฺยานํ ปตฺเตน อตฺโถ อหํ
ปตฺเตนาติ เตน โข ปน สมเยน ภิกฺขู น มตฺตํ ชานิตฺวา
พหู ปตฺเต วิญฺญาเปนฺติ เยสํ ขุทฺทกา ปตฺตา เต มหนฺเต
ปตฺเต วิญฺญาเปนฺติ เยสํ มหนฺตา ปตฺตา เต ขุทฺทเก ปตฺเต
วิญฺญาเปนฺติ อถโข โส กุมฺภกาโร ภิกฺขูนํ พหู ปตฺเต กโรนฺโต
น สกฺโกติ อญฺญํ วิกฺกายิกํ ภณฺฑํ กาตุํ อตฺตนาปิ น ยาเปติ
ปุตฺตทาราปิสฺส กิลมนฺติ มนุสฺสา อุชฺฌายนฺติ ขียนฺติ วิปาเจนฺติ
กถํ หิ นาม สมณา สกฺยปุตฺติยา น มตฺตํ ชานิตฺวา พหู ปตฺเต
วิญฺญาเปสฺสนฺติ อยํ อิเมสํ พหู ปตฺเต กโรนฺโต น สกฺโกติ
อญฺญํ วิกฺกายิกํ ภณฺฑํ กาตุํ อตฺตนาปิ น ยาเปติ ปุตฺตทาราปิสฺส
กิลมนฺตีติ อสฺโสสุํ โข ภิกฺขู เตสํ มนุสฺสานํ อุชฺฌายนฺตานํ
ขียนฺตานํ วิปาเจนฺตานํ เย เต ภิกฺขู อปฺปิจฺฉา เป เต
อุชฺฌายนฺติ ขียนฺติ วิปาเจนฺติ กถํ หิ นาม ภิกฺขู น มตฺตํ
ชานิตฺวา พหู ปตฺเต วิญฺญาเปสฺสนฺตีติ อถโข เต ภิกฺขู ภควโต
เอตมตฺถํ อาโรเจสุํ สจฺจํ กิร ภิกฺขเว ภิกฺขู น มตฺตํ ชานิตฺวา


พหู ปตฺเต วิญฺญาเปนฺตีติ สจฺจํ ภควาติ วิครหิ พุทฺโธ
ภควา กถํ หิ นาม เต ภิกฺขเว โมฆปุริสา น มตฺตํ ชานิตฺวา
พหู ปตฺเต วิญฺญาเปสฺสนฺติ เนตํ ภิกฺขเว อปฺปสนฺนานํ วา
ปสาทาย ปสนฺนานํ วา ภิยฺโยภาวาย เป วิครหิตฺวา ธมฺมึ
กถํ กตฺวา ภิกฺขู อามนฺเตสิ น ภิกฺขเว ปตฺโต วิญฺญาเปตพฺโพ
โย วิญฺญาเปยฺย อาปตฺติ ทุกฺกฏสฺส
เตน โข ปน สมเยน อญฺญตรสฺส ภิกฺขุโน ปตฺโต
ภินฺโน โหติ อถโข โส ภิกฺขุ ภควตา ปฏิกฺขิตฺตํ ปตฺตํ
วิญฺญาเปตุนฺติ กุกฺกุจฺจายนฺโต น วิญฺญาเปติ หตฺเถสุ ปิณฺฑาย
จรติ มนุสฺสา อุชฺฌายนฺติ ขียนฺติ วิปาเจนฺติ กถํ หิ นาม
สมณา สกฺยปุตฺติยา หตฺเถสุ ปิณฺฑาย จริสฺสนฺติ เสยฺยถาปิ
ติตฺถิยาติ อสฺโสสุํ โข ภิกฺขู เตสํ มนุสฺสานํ อุชฺฌายนฺตานํ
ขียนฺตานํ วิปาเจนฺตานํ อถโข เต ภิกฺขู ภควโต เอตมตฺถํ
อาโรเจสุํ อถโข ภควา เอตสฺมึ นิทาเน เอตสฺมึ ปกรเณ
ธมฺมึ กถํ กตฺวา ภิกฺขู อามนฺเตสิ อนุชานามิ ภิกฺขเว
นฏฺฐปตฺตสฺส วา ภินฺนปตฺตสฺส วา ปตฺตํ วิญฺญาเปตุนฺติ
เตน โข ปน สมเยน ฉพฺพคฺคิยา ภิกฺขู ภควตา
อนุญฺญาตํ นฏฺฐปตฺตสฺส วา ภินฺนปตฺตสฺส วา ปตฺตํ วิญฺญาเปตุนฺติ
เต อปฺปมตฺตเกนปิ ภินฺเนน อปฺปมตฺตเกนปิ ฉิทฺเทน อปฺปมตฺตเกนปิ
ขณฺเฑน อปฺปมตฺตเกนปิ วิลิขิตเกน น มตฺตํ ชานิตฺวา พหู ปตฺเต



วิญฺญาเปนฺติ อถโข โส กุมฺภกาโร ภิกฺขูนํ ตเถว พหู ปตฺเต
กโรนฺโต น สกฺโกติ อญฺญํ วิกฺกายิกํ ภณฺฑํ กาตุํ อตฺตนาปิ น
ยาเปติ ปุตฺตทาราปิสฺส กิลมนฺติ มนุสฺสา ตเถว อุชฺฌายนฺติ
ขียนฺติ วิปาเจนฺติ กถํ หิ นาม สมณา สกฺยปุตฺติยา น มตฺตํ
ชานิตฺวา พหู ปตฺเต วิญฺญาเปสฺสนฺติ อยํ อิเมสํ พหู ปตฺเต
กโรนฺโต น สกฺโกติ อญฺญํ วิกฺกายิกํ ภณฺฑํ กาตุํ อตฺตนาปิ น
ยาเปติ ปุตฺตทาราปิสฺส กิลมนฺตีติ อสฺโสสุํ โข ภิกฺขู เตสํ
มนุสฺสานํ อุชฺฌายนฺตานํ ขียนฺตานํ วิปาเจนฺตานํ เย เต ภิกฺขู
อปฺปิจฺฉา เป เต อุชฺฌายนฺติ ขียนฺติ วิปาเจนฺติ กถํ หิ
นาม ฉพฺพคฺคิยา ภิกฺขู อปฺปมตฺตเกนปิ ภินฺเนน อปฺปมตฺตเกนปิ
ฉิทฺเทน อปฺปมตฺตเกนปิ ขณฺเฑน อปฺปมตฺตเกนปิ วิลิขิตเกน น
มตฺตํ ชานิตฺวา พหู ปตฺเต วิญฺญาเปสฺสนฺตีติ อถโข เต
ภิกฺขู ภควโต เอตมตฺถํ อาโรเจสุํ สจฺจํ กิร ตุเมฺห ภิกฺขเว
อปฺปมตฺตเกนปิ ภินฺเนน อปฺปมตฺตเกนปิ ฉิทฺเทน อปฺปมตฺตเกนปิ
ขณฺเฑน อปฺปมตฺตเกนปิ วิลิขิตเกน น มตฺตํ ชานิตฺวา พหู ปตฺเต
วิญฺญาเปถาติ สจฺจํ ภควาติ วิครหิ พุทฺโธ ภควา กถํ หิ
นาม ตุเมฺห โมฆปุริสา อปฺปมตฺตเกนปิ ภินฺเนน อปฺปมตฺตเกนปิ
ฉิทฺเทน อปฺปมตฺตเกนปิ ขณฺเฑน อปฺปมตฺตเกนปิ วิลิขิตเกน น





มตฺตํ ชานิตฺวา พหู ปตฺเต วิญฺญาเปสฺสถ เนตํ โมฆปุริสา
อปฺปสนฺนานํ วา ปสาทาย ปสนฺนานํ วา ภิยฺโยภาวาย เป
เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ โย ปน
ภิกฺขุ อูนปญฺจพนฺธเนน ปตฺเตน อญฺญํ นวํ ปตฺตํ เจตาเปยฺย
นิสฺสคฺคิยํ ปาจิตฺติยํ เตน ภิกฺขุนา โส ปตฺโต ภิกฺขุปริสาย
นิสฺสชฺชิตพฺโพ โย จ ตสฺสา ภิกฺขุปริสาย ปตฺตปริยนฺโต โส
จ ตสฺส ภิกฺขุโน ปทาตพฺโพ อยนฺเต ภิกฺขุ ปตฺโต ยาว เภทนาย
ธาเรตพฺโพติ อยํ ตตฺถ สามีจีติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ อูนปญฺจพนฺธโน นาม ปตฺโต
อพนฺธโน วา เอกพนฺธโน วา ทฺวิพนฺธโน วา ติพนฺธโน วา
จตุพฺพนฺธโน วา อพนฺธโนกาโส นาม ปตฺโต ยสฺส ทฺวงฺคุลา
ราชิ น โหติ พนฺธโนกาโส นาม ปตฺโต ยสฺส ทฺวงฺคุลา
ราชิ โหติ นโว นาม ปตฺโต วิญฺญตฺตึ อุปาทาย วุจฺจติ
เจตาเปยฺยาติ วิญฺญาเปติ ปโยเค ทุกฺกฏํ ปฏิลาเภน นิสฺสคฺคิโย
โหติ สงฺฆมชฺเฌ นิสฺสชฺชิตพฺโพ สพฺเพเหว อธิฏฺฐิตปตฺตํ คเหตฺวา
สนฺนิปติตพฺพํ น ลามโก ปตฺโต อธิฏฺฐาตพฺโพ มหคฺฆํ ปตฺตํ
คเหสฺสามีติ สเจ ลามกํ ปตฺตํ อธิฏฺเฐติ มหคฺฆํ ปตฺตํ
คเหสฺสามีติ อาปตฺติ ทุกฺกฏสฺส เอวญฺจ ปน ภิกฺขเว
นิสฺสชฺชิตพฺโพ


เตน ภิกฺขุนา สงฺฆํ อุปสงฺกมิตฺวา เอกํสํ อุตฺตราสงฺคํ
กริตฺวา วุฑฺฒานํ ภิกฺขูนํ ปาเท วนฺทิตฺวา อุกฺกุฏิกํ นิสีทิตฺวา
อญฺชลึ ปคฺคเหตฺวา เอวมสฺส วจนีโย อยํ เม ภนฺเต ปตฺโต
อูนปญฺจพนฺธเนน ปตฺเตน เจตาปิโต นิสฺสคฺคิโย อิมาหํ สงฺฆสฺส
นิสฺสชฺชามีติ นิสฺสชฺชิตฺวา อาปตฺติ เทเสตพฺพา พฺยตฺเตน
ภิกฺขุนา ปฏิพเลน อาปตฺติ ปฏิคฺคเหตพฺพา ปญฺจหงฺเคหิ
สมนฺนาคโต ภิกฺขุ ปตฺตคาหาปโก สมฺมนฺนิตพฺโพ โย น ฉนฺทาคตึ
คจฺเฉยฺย น โทสาคตึ คจฺเฉยฺย น โมหาคตึ คจฺเฉยฺย น
ภยาคตึ คจฺเฉยฺย คหิตาคหิตญฺจ ชาเนยฺย เอวญฺจ ปน ภิกฺขเว
สมฺมนฺนิตพฺโพ ปฐมํ ภิกฺขุ ยาจิตพฺโพ ยาจิตฺวา พฺยตฺเตน
ภิกฺขุนา ปฏิพเลน สงฺโฆ ญาเปตพฺโพ สุณาตุ เม ภนฺเต สงฺโฆ
ยทิ สงฺฆสฺส ปตฺตกลฺลํ สงฺโฆ อิตฺถนฺนามํ ภิกฺขุํ ปตฺตคาหาปกํ
สมฺมนฺเนยฺย เอสา ญตฺติ สุณาตุ เม ภนฺเต สงฺโฆ สงฺโฆ
อิตฺถนฺนามํ ภิกฺขุํ ปตฺตคาหาปกํ สมฺมนฺนติ ยสฺสายสฺมโต ขมติ
อิตฺถนฺนามสฺส ภิกฺขุโน ปตฺตคาหาปกสฺส สมฺมติ โส ตุณฺหสฺส
ยสฺส นกฺขมติ โส ภาเสยฺย สมฺมโต สงฺเฆน อิตฺถนฺนาโม
ภิกฺขุ ปตฺตคาหาปโก ขมติ สงฺฆสฺส ตสฺมา ตุณฺหี เอวเมตํ
ธารยามีติ เตน สมฺมเตน ภิกฺขุนา ปตฺโต คาเหตพฺโพ เถโร
วตฺตพฺโพ คณฺหาตุ ภนฺเต เถโร ปตฺตนฺติ สเจ เถโร คณฺหาติ
เถรสฺส ปตฺโต ทุติยสฺส คาเหตพฺโพ น จ ตสฺส อนุทฺทยตาย


น คเหตพฺโพ โย น คเณฺหยฺย อาปตฺติ ทุกฺกฏสฺส
อปตฺตกสฺส น คาเหตพฺโพ เอเตเนว อุปาเยน ยาว สงฺฆนวกา
คาเหตพฺโพ โย จ ตสฺสา ภิกฺขุปริสาย ปตฺตปริยนฺโต โส จ
ตสฺส ภิกฺขุโน ปทาตพฺโพ อยนฺเต ภิกฺขุ ปตฺโต ยาว เภทนาย
ธาเรตพฺโพติ เตน ภิกฺขุนา โส ปตฺโต น อเทเส นิกฺขิปิตพฺโพ น
อโภเคน ปริภุญฺชิตพฺโพ น วิสฺสชฺเชตพฺโพ กถายํ ปตฺโต นสฺเสยฺย
วา วินสฺเสยฺย วา ภิชฺเชยฺย วาติ สเจ อเทเส วา นิกฺขิปติ อโภเคน
วา ปริภุญฺชติ วิสฺสชฺเชติ วา อาปตฺติ ทุกฺกฏสฺส อยํ ตตฺถ
สามีจีติ อยํ ตตฺถ อนุธมฺมตา
อพนฺธเนน ปตฺเตน อพนฺธนํ ปตฺตํ เจตาเปติ นิสฺสคฺคิยํ
ปาจิตฺติยํ อพนฺธเนน ปตฺเตน เอกพนฺธนํ ปตฺตํ เจตาเปติ
นิสฺสคฺคิยํ ปาจิตฺติยํ อพนฺธเนน ปตฺเตน ทฺวิพนฺธนํ ปตฺตํ
เจตาเปติ นิสฺสคฺคิยํ ปาจิตฺติยํ อพนฺธเนน ปตฺเตน ติพนฺธนํ
ปตฺตํ เจตาเปติ นิสฺสคฺคิยํ ปาจิตฺติยํ อพนฺธเนน ปตฺเตน
จตุพฺพนฺธนํ ปตฺตํ เจตาเปติ นิสฺสคฺคิยํ ปาจิตฺติยํ เอกพนฺธเนน
ปตฺเตน อพนฺธนํ ปตฺตํ เจตาเปติ นิสฺสคฺคิยํ ปาจิตฺติยํ
เอกพนฺธเนน ปตฺเตน เอกพนฺธนํ ปตฺตํ เจตาปติ นิสฺสคฺคิยํ
ปาจิตฺติยํ เอกพนฺธเนน ปตฺเตน ทฺวิพนฺธนํ ปตฺตํ เจตาเปติ
นิสฺสคฺคิยํ ปาจิตฺติยํ เอกพนฺธเนน ปตฺเตน ติพนฺธนํ ปตฺตํ
เจตาเปติ นิสฺสคฺคิยํ ปาจิตฺติยํ เอกพนฺธเนน ปตฺเตน จตุพฺพนฺธนํ


ปตฺตํ เจตาเปติ นิสฺสคฺคิยํ ปาจิตฺติยํ ทฺวิพนฺธเนน ปตฺเตน
อพนฺธนํ ปตฺตํ เจตาเปติ นิสฺสคฺคิยํ ปาจิตฺติยํ ทฺวิพนฺธเนน
ปตฺเตน เอกพนฺธนํ ปตฺตํ เจตาเปติ นิสฺสคฺคิยํ ปาจิตฺติยํ
ทฺวิพนฺธเนน ปตฺเตน ทฺวิพนฺธนํ ปตฺตํ เจตาเปติ นิสฺสคฺคิยํ
ปาจิตฺติยํ ทฺวิพนฺธเนน ปตฺเตน ติพนฺธนํ ปตฺตํ เจตาเปติ
นิสฺสคฺคิยํ ปาจิตฺติยํ ทฺวิพนฺธเนน ปตฺเตน จตุพฺพนฺธนํ ปตฺตํ
เจตาเปติ นิสฺสคฺคิยํ ปาจิตฺติยํ ติพนฺธเนน ปตฺเตน อพนฺธนํ
ปตฺตํ เจตาเปติ นิสฺสคฺคิยํ ปาจิตฺติยํ ติพนฺธเนน ปตฺเตน
เอกพนฺธนํ ปตฺตํ เจตาเปติ นิสฺสคฺคิยํ ปาจิตฺติยํ ติพนฺธเนน
ปตฺเตน ทฺวิพนฺธนํ ปตฺตํ เจตาเปติ นิสฺสคฺคิยํ ปาจิตฺติยํ
ติพนฺธเนน ปตฺเตน ติพนฺธนํ ปตฺตํ เจตาเปติ นิสฺสคฺคิยํ ปาจิตฺติยํ
ติพนฺธเนน ปตฺเตน จตุพฺพนฺธนํ ปตฺตํ เจตาเปติ นิสฺสคฺคิยํ
ปาจิตฺติยํ จตุพฺพนฺธเนน ปตฺเตน อพนฺธนํ ปตฺตํ เจตาเปติ
นิสฺสคฺคิยํ ปาจิตฺติยํ จตุพฺพนฺธเนน ปตฺเตน เอกพนฺธนํ ปตฺตํ
เจตาเปติ นิสฺสคฺคิยํ ปาจิตฺติยํ จตุพฺพนฺธเนน ปตฺเตน ทฺวิพนฺธนํ
ปตฺตํ เจตาเปติ นิสฺสคฺคิยํ ปาจิตฺติยํ จตุพฺพนฺธเนน ปตฺเตน
ติพนฺธนํ ปตฺตํ เจตาเปติ นิสฺสคฺคิยํ ปาจิตฺติยํ จตุพฺพนฺธเนน
ปตฺเตน จตุพฺพนฺธนํ ปตฺตํ เจตาเปติ นิสฺสคฺคิยํ ปาจิตฺติยํ
อพนฺธเนน ปตฺเตน อพนฺธโนกาสํ ปตฺตํ
เอกพนฺธโนกาสํ ปตฺตํ ทฺวิพนฺธโนกาสํ ปตฺตํ ติพนฺธโนกาสํ ปตฺตํ


จตุพฺพนฺธโนกาสํ ปตฺตํ เจตาเปติ นิสฺสคฺคิยํ ปาจิตฺติยํ เอกพนฺธเนน
ปตฺเตน อพนฺธโนกาสํ ปตฺตํ เอกพนฺธโนกาสํ ปตฺตํ
ทฺวิพนฺธโนกาสํ ปตฺตํ ติพนฺธโนกาสํ ปตฺตํ จตุพฺพนฺธโนกาสํ
ปตฺตํ เจตาเปติ นิสฺสคฺคิยํ ปาจิตฺติยํ ทฺวิพนฺธเนน อพนฺธโนกาสํ
ปตฺตํ เอกพนฺธโนกาสํ ปตฺตํ ทฺวิพนฺธโนกาสํ ปตฺตํ
ติพนฺธโนกาสํ ปตฺตํ จตุพฺพนฺธโนกาสํ ปตฺตํ เจตาเปติ นิสฺสคฺคิยํ
ปาจิตฺติยํ ติพนฺธเนน ปตฺเตน อพนฺธโนกาสํ ปตฺตํ เอกพนฺธโนกาสํ
ปตฺตํ ทฺวิพนฺธโนกาสํ ปตฺตํ ติพนฺธโนกาสํ ปตฺตํ
จตุพฺพนฺธโนกาสํ ปตฺตํ เจตาเปติ นิสฺสคฺคิยํ ปาจิตฺติยํ จตุพฺพนฺธเนน
ปตฺเตน อพนฺธโนกาสํ ปตฺตํ เอกพนฺธโนกาสํ ปตฺตํ
ทฺวิพนฺธโนกาสํ ปตฺตํ ติพนฺธโนกาสํ ปตฺตํ จตุพฺพนฺธโนกาสํ
ปตฺตํ เจตาเปติ นิสฺสคฺคิยํ ปาจิตฺติยํ
อพนฺธโนกาเสน ปตฺเตน อพนฺธนํ ปตฺตํ เอกพนฺธนํ
ปตฺตํ ทฺวิพนฺธนํ ปตฺตํ ติพนฺธนํ ปตฺตํ จตุพฺพนฺธนํ ปตฺตํ
เจตาเปติ นิสฺสคฺคิยํ ปาจิตฺติยํ เอกพนฺธโนกาเสน ปตฺเตน
อพนฺธนํ ปตฺตํ เอกพนฺธนํ ปตฺตํ ทฺวิพนฺธนํ ปตฺตํ ติพนฺธนํ
ปตฺตํ จตุพฺพนฺธนํ ปตฺตํ เจตาเปติ นิสฺสคฺคิยํ ปาจิตฺติยํ
ทฺวิพนฺธโนกาเสน ปตฺเตน อพนฺธนํ ปตฺตํ เอกพนฺธนํ ปตฺตํ
ทฺวิพนฺธนํ ปตฺตํ ติพนฺธนํ ปตฺตํ จตุพฺพนฺธนํ ปตฺตํ เจตาเปติ
นิสฺสคฺคิยํ ปาจิตฺติยํ ติพนฺธโนกาเสน ปตฺเตน อพนฺธนํ ปตฺตํ


เอกพนฺธนํ ปตฺตํ ทฺวิพนฺธนํ ปตฺตํ ติพนฺธนํ ปตฺตํ จตุพฺพนฺธนํ
ปตฺตํ เจตาเปติ นิสฺสคฺคิยํ ปาจิตฺติยํ จตุพฺพนฺธโนกาเสน
ปตฺเตน อพนฺธนํ ปตฺตํ เอกพนฺธนํ ปตฺตํ ทฺวิพนฺธนํ
ปตฺตํ ติพนฺธนํ ปตฺตํ จตุพฺพนฺธนํ ปตฺตํ เจตาเปติ นิสฺสคฺคิยํ
ปาจิตฺติยํ
อพนฺธโนกาเสน ปตฺเตน อพนฺธโนกาสํ ปตฺตํ
เอกพนฺธโนกาสํ ปตฺตํ ทฺวิพนฺธโนกาสํ ปตฺตํ ติพนฺธโนกาสํ
ปตฺตํ จตุพฺพนฺธโนกาสํ ปตฺตํ เจตาเปติ นิสฺสคฺคิยํ ปาจิตฺติยํ
เอกพนฺธโนกาเสน ปตฺเตน อพนฺธโนกาสํ ปตฺตํ เอกพนฺธโนกาสํ
ปตฺตํ ทฺวิพนฺธโนกาสํ ปตฺตํ ติพนฺธโนกาสํ ปตฺตํ
จตุพฺพนฺธโนกาสํ ปตฺตํ เจตาเปติ นิสฺสคฺคิยํ ปาจิตฺติยํ ทฺวิพนฺธโนกาเสน
ปตฺเตน อพนฺธโนกาสํ ปตฺตํ เอกพนฺธโนกาสํ ปตฺตํ
ทฺวิพนฺธโนกาสํ ปตฺตํ ติพนฺธโนกาสํ ปตฺตํ จตุพฺพนฺธโนกาสํ
ปตฺตํ เจตาเปติ นิสฺสคฺคิยํ ปาจิตฺติยํ ติพนฺธโนกาเสน ปตฺเตน
อพนฺธโนกาสํ ปตฺตํ เอกพนฺธโนกาสํ ปตฺตํ ทฺวิพนฺธโนกาสํ
ปตฺตํ ติพนฺธโนกาสํ ปตฺตํ จตุพฺพนฺธโนกาสํ ปตฺตํ เจตาเปติ
นิสฺสคฺคิยํ ปาจิตฺติยํ จตุพฺพนฺธโนกาเสน ปตฺเตน อพนฺธโนกาสํ
ปตฺตํ เอกพนฺธโนกาสํ ปตฺตํ ทฺวิพนฺธโนกาสํ ปตฺตํ
ติพนฺธโนกาสํ ปตฺตํ จตุพฺพนฺธโนกาสํ ปตฺตํ เจตาเปติ นิสฺสคฺคิยํ
ปาจิตฺติยํ


อนาปตฺติ นฏฺฐปตฺตสฺส ภินฺนปตฺตสฺส ญาตกานํ
ปวาริตานํ อญฺญสฺสตฺถาย อตฺตโน ธเนน อุมฺมตฺตกสฺส
อาทิกมฺมิกสฺสาติ
ทุติยสิกฺขาปทํ นิฏฺฐิตํ



ตติยสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน อายสฺมา
ปิลินฺทวจฺโฉ ราชคเห ปพฺภารํ โสธาเปติ เลนํ กตฺตุกาโม
อถโข ราชา มาคโธ เสนิโย พิมฺพิสาโร เยนายสฺมา ปิลินฺทวจฺโฉ
เตนุปสงฺกมิ อุปสงฺกมิตฺวา อายสฺมนฺตํ ปิลินฺทวจฺฉํ อภิวาเทตฺวา
เอกมนฺตํ นิสีทิ เอกมนฺตํ นิสินฺโน โข ราชา มาคโธ เสนิโย
พิมฺพิสาโร อายสฺมนฺตํ ปิลินฺทวจฺฉํ เอตทโวจ กึ ภนฺเต เถโร
การาเปตีติ ปพฺภารํ มหาราช โสธาเปมิ เลนํ กตฺตุกาโมติ
อตฺโถ ภนฺเต อยฺยสฺส อารามิเกนาติ น โข มหาราช ภควตา
อารามิโก อนุญฺญาโตติ เตนหิ ภนฺเต ภควนฺตํ ปฏิปุจฺฉิตฺวา
มม อาโรเจยฺยาถาติ เอวํ มหาราชาติ โข อายสฺมา ปิลินฺทวจฺโฉ
รญฺโญ มาคธสฺส เสนิยสฺส พิมฺพิสารสฺส ปจฺจสฺโสสิ อถโข
อายสฺมา ปิลินฺทวจฺโฉ ราชานํ มาคธํ เสนิยํ พิมฺพิสารํ ธมฺมิยา
กถาย สนฺทสฺเสสิ สมาทเปสิ สมุตฺเตเชสิ สมฺปหํเสสิ อถโข
ราชา มาคโธ เสนิโย พิมฺพิสาโร อายสฺมตา ปิลินฺทวจฺเฉน ธมฺมิยา
กถาย สนฺทสฺสิโต สมาทปิโต สมุตฺเตชิโต สมฺปหํสิโต อุฏฺฐายาสนา
อายสฺมนฺตํ ปิลินฺทวจฺฉํ อภิวาเทตฺวา ปทกฺขิณํ กตฺวา ปกฺกามิ
อถโข อายสฺมา ปิลินฺทวจฺโฉ ภควโต สนฺติเก ทูตํ ปาเหสิ ราชา


ภนฺเต มาคโธ เสนิโย พิมฺพิสาโร อารามิกํ ทาตุกาโม กถํ นุ
โข ภนฺเต ปฏิปชฺชิตพฺพนฺติ อถโข ภควา เอตสฺมึ นิทาเน
เอตสฺมึ ปกรเณ ภิกฺขุสงฺฆํ สนฺนิปาตาเปตฺวา ธมฺมึ กถํ กตฺวา
ภิกฺขู อามนฺเตสิ อนุชานามิ ภิกฺขเว อารามิกนฺติ ทุติยมฺปิ
โข ราชา มาคโธ เสนิโย พิมฺพิสาโร เยนายสฺมา ปิลินฺทวจฺโฉ
เตนุปสงฺกมิ อุปสงฺกมิตฺวา อายสฺมนฺตํ ปิลินฺทวจฺฉํ อภิวาเทตฺวา
เอกมนฺตํ นิสีทิ เอกมนฺตํ นิสินฺโน โข ราชา มาคโธ เสนิโย
พิมฺพิสาโร อายสฺมนฺตํ ปิลินฺทวจฺฉํ เอตทโวจ อนุญฺญาโต ภนฺเต
ภควตา อารามิโกติ เอวํ มหาราชาติ เตนหิ ภนฺเต อยฺยสฺส
อารามิกํ ทมฺมีติ อถโข ราชา มาคโธ เสนิโย พิมฺพิสาโร
อายสฺมโต ปิลินฺทวจฺฉสฺส อารามิกํ ปฏิสฺสุณิตฺวา วิสฺสริตฺวา จิเรน
สตึ ปฏิลภิตฺวา อญฺญตรํ สพฺพตฺถกํ มหามตฺตํ อามนฺเตสิ โย
มยา ภเณ อยฺยสฺส อารามิโก ปฏิสฺสุโต ทินฺโน โส อารามิโกติ
น โข เทว อยฺยสฺส อารามิโก ทินฺโนติ กีวจิรํ นุ โข ภเณ
อิโต รตฺติ โหตีติ อถโข โส มหามตฺโต รตฺติโย คเณตฺวา
ราชานํ มาคธํ เสนิยํ พิมฺพิสารํ เอตทโวจ ปญฺจ เทว รตฺติสตานีติ
เตนหิ ภเณ อยฺยสฺส ปญฺจ อารามิกสตานิ เทหีติ
เอวํ เทวาติ โข โส มหามตฺโต รญฺโญ มาคธสฺส เสนิยสฺส
พิมฺพิสารสฺส ปฏิสฺสุณิตฺวา อายสฺมโต ปิลินฺทวจฺฉสฺส ปญฺจ




อารามิกสตานิ อทาสิ ปาฏิเยกฺโก คาโม นิวิสิ อารามิกคามโกติปิ นํ
อาหํสุ ปิลินฺทวจฺฉคามโกติปิ นํ อาหํสุ
เตน โข ปน สมเยน อายสฺมา ปิลินฺทวจฺโฉ ตสฺมึ
คามเก กุลุปโก โหติ อถโข อายสฺมา ปิลินฺทวจฺโฉ
ปุพฺพณฺหสมยํ นิวาเสตฺวา ปตฺตจีวรมาทาย ปิลินฺทวจฺฉคามกํ ปิณฺฑาย
ปาวิสิ เตน โข ปน สมเยน ตสฺมึ คามเก อุสฺสโว โหติ
ทารกา อลงฺกตา มาลากิตา กีฬนฺติ อถโข อายสฺมา
ปิลินฺทวจฺโฉ ปิลินฺทวจฺฉคามเก สปทานํ ปิณฺฑาย จรมาโน เยน
อญฺญตรสฺส อารามิกสฺส นิเวสนํ เตนุปสงฺกมิ อุปสงฺกมิตฺวา
ปญฺญตฺเต อาสเน นิสีทิ เตน โข ปน สมเยน ตสฺสา
อารามิกินิยา ธีตา อญฺเญ ทารเก อลงฺกเต มาลากิเต ปสฺสิตฺวา
โรทติ มาลํ เม เทถ อลงฺการํ เม เทถาติ อถโข อายสฺมา
ปิลินฺทวจฺโฉ ตํ อารามิกินึ เอตทโวจ กิสฺสายํ ทาริกา โรทตีติ
อยํ ภนฺเต ทาริกา อญฺเญ ทารเก อลงฺกเต มาลากิเต ปสฺสิตฺวา
โรทติ มาลํ เม เทถ อลงฺการํ เม เทถาติ กุโต อมฺหากํ
ทุคฺคตานํ มาลา กุโต อลงฺกาโรติ อถโข อายสฺมา
ปิลินฺทวจฺโฉ อญฺญตรํ ติณณฺฑูปกํ คเหตฺวา ตํ อารามิกินึ เอตทโวจ
หนฺทิมํ ติณณฺฑูปกํ ตสฺสา ทาริกาย สีเส ปฏิมุญฺจาหีติ อถโข




สา อารามิกินี ตํ ติณณฺฑูปกํ คเหตฺวา ตสฺสา ทาริกาย สีเส
ปฏิมุญฺจิ สา อโหสิ สุวณฺณมาลา อภิรูปา ทสฺสนียา
ปาสาทิกา นตฺถิ ตาทิสา รญฺโญปิ อนฺเตปุเร สุวณฺณมาลา
มนุสฺสา รญฺโญ มาคธสฺส เสนิยสฺส พิมฺพิสารสฺส อาโรเจสุํ
อมุกสฺส เทว อารามิกสฺส ฆเร สุวณฺณมาลา อภิรูปา ทสฺสนียา
ปาสาทิกา นตฺถิ ตาทิสา เทวสฺสาปิ อนฺเตปุเร สุวณฺณมาลา
กุโต ตสฺส ทุคฺคตสฺส นิสฺสํสยํ โจริกาย อาภตาติ อถโข
ราชา มาคโธ เสนิโย พิมฺพิสาโร ตํ อารามิกกุลํ พนฺธาเปสิ
ทุติยมฺปิ โข อายสฺมา ปิลินฺทวจฺโฉ ปุพฺพณฺหสมยํ นิวาเสตฺวา
ปตฺตจีวรมาทาย ปิลินฺทวจฺฉคามกํ ปิณฺฑาย ปาวิสิ ปิลินฺทวจฺฉคามเก
สปทานํ ปิณฺฑาย จรมาโน เยน ตสฺส อารามิกสฺส
นิเวสนํ เตนุปสงฺกมิ อุปสงฺกมิตฺวา ปฏิวิสฺสเก ปุจฺฉิ กหํ
อิทํ อารามิกกุลํ คตนฺติ เอติสฺสา ภนฺเต สุวณฺณมาลาย
การณา รญฺญา พนฺธาปิตนฺติ อถโข อายสฺมา ปิลินฺทวจฺโฉ
เยน รญฺโญ มาคธสฺส เสนิยสฺส พิมฺพิสารสฺส นิเวสนํ เตนุปสงฺกมิ
อุปสงฺกมิตฺวา ปญฺญตฺเต อาสเน นิสีทิ อถโข
ราชา มาคโธ เสนิโย พิมฺพิสาโร เยนายสฺมา ปิลินฺทวจฺโฉ
เตนุปสงฺกมิ อุปสงฺกมิตฺวา อายสฺมนฺตํ ปิลินฺทวจฺฉํ อภิวาเทตฺวา
เอกมนฺตํ นิสีทิ เอกมนฺตํ นิสินฺนํ โข ราชานํ มาคธํ เสนิยํ
พิมฺพิสารํ อายสฺมา ปิลินฺทวจฺโฉ เอตทโวจ กิสฺส มหาราช


อารามิกกุลํ พนฺธาปิตนฺติ ตสฺส ภนฺเต อารามิกสฺส ฆเร
สุวณฺณมาลา อภิรูปา ทสฺสนียา ปาสาทิกา นตฺถิ ตาทิสา อมฺหากํปิ
อนฺเตปุเร สุวณฺณมาลา กุโต ตสฺส ทุคฺคตสฺส นิสฺสํสยํ โจริกาย
อาภตาติ อถโข อายสฺมา ปิลินฺทวจฺโฉ รญฺโญ มาคธสฺส
เสนิยสฺส พิมฺพิสารสฺส ปาสาทํ สุวณฺณนฺติ อธิมุจฺจิ โส
อโหสิ สพฺพโสวณฺณมโย อิทํ ปน เต มหาราช ตาวพหุํ
สุวณฺณํ กุโตติ อญฺญาตํ ภนฺเต อยฺยสฺเสเวโส อิทฺธานุภาโวติ
ตํ อารามิกกุลํ มุญฺจาเปสิ
มนุสฺสา อยฺเยน กิร ปิลินฺทวจฺเฉน สราชิกาย ปริสาย
อุตฺตริมนุสฺสธมฺมํ อิทฺธิปาฏิหาริยํ ทสฺสิตนฺติ อตฺตมนา อภิปฺปสนฺนา
อายสฺมโต ปิลินฺทวจฺฉสฺส ปญฺจ เภสชฺชานิ อภิหรึสุ เสยฺยถีทํ
สปฺปิ นวนีตํ เตลํ มธุ ผาณิตํ ปกติยาปิจายสฺมา ปิลินฺทวจฺโฉ
ลาภี โหติ ปญฺจนฺนํ เภสชฺชานํ ลทฺธํ ลทฺธํ ปริสาย วิสฺสชฺเชติ
ปริสา จสฺส โหติ พาหุลฺลิกา ลทฺธํ ลทฺธํ โกลมฺเพปิ ฆเฏปิ
ปูเรตฺวา ปฏิสาเมติ ปริสฺสาวนานิปิ ถวิกาโยปิ ปูเรตฺวา วาตปาเนสุ
ลคฺเคติ ตานิ โอลีนวิลีนานิ ติฏฺฐนฺติ อุนฺทุเรหิปิ วิหารา
โอกิณฺณวิกิณฺณา โหนฺติ มนุสฺสา วิหารจาริกํ อาหิณฺฑนฺตา
ปสฺสิตฺวา อุชฺฌายนฺติ ขียนฺติ วิปาเจนฺติ อนฺโตโกฏฺฐาคาริกา
อิเม สมณา สกฺยปุตฺติยา เสยฺยถาปิ ราชา มาคโธ เสนิโย



พิมฺพิสาโรติ อสฺโสสุํ โข ภิกฺขู เตสํ มนุสฺสานํ อุชฺฌายนฺตานํ
ขียนฺตานํ วิปาเจนฺตานํ เย เต ภิกฺขู อปฺปิจฺฉา เป เต
อุชฺฌายนฺติ ขียนฺติ วิปาเจนฺติ กถํ หิ นาม ภิกฺขู เอวรูปาย
พาหุลฺลาย เจเตสฺสนฺตีติ อถโข เต ภิกฺขู ภควโต เอตมตฺถํ
อาโรเจสุํ สจฺจํ กิร ภิกฺขเว ภิกฺขู เอวรูปาย พาหุลฺลาย
เจเตนฺตีติ สจฺจํ ภควาติ วิครหิ พุทฺโธ ภควา กถํ หิ
นาม เต ภิกฺขเว โมฆปุริสา เอวรูปาย พาหุลฺลาย เจเตสฺสนฺติ
เนตํ ภิกฺขเว อปฺปสนฺนานํ วา ปสาทาย ปสนฺนานํ วา ภิยฺโยภาวาย
เป เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ ยานิ
โข ปน ตานิ คิลานานํ ภิกฺขูนํ ปฏิสายนียานิ เภสชฺชานิ เสยฺยถีทํ
สปฺปิ นวนีตํ เตลํ มธุ ผาณิตํ ตานิ ปฏิคฺคเหตฺวา สตฺตาหปรมํ
สนฺนิธิการกํ ปริภุญฺชิตพฺพานิ ตํ อติกฺกามยโต นิสฺสคฺคิยํ
ปาจิตฺติยนฺติ
ยานิ โข ปน ตานิ คิลานานํ ภิกฺขูนํ ปฏิสายนียานิ
เภสชฺชานีติ สปฺปิ นาม โคสปฺปิ วา อชิกาสปฺปิ วา มหิสสปฺปิ
วา เยสํ มํสํ กปฺปติ เตสํ สปฺปิ นวนีตํ นาม เตสํเยว
นวนีตํ เตลํ นาม ติลเตลํ สาสปเตลํ มธุกเตลํ เอรณฺฑเตลํ
วสาเตลํ มธุ นาม มกฺขิกามธุ ผาณิตํ นาม อุจฺฉุมฺหา
นิพฺพตฺตํ ตานิ ปฏิคฺคเหตฺวา สตฺตาหปรมํ สนฺนิธิการกํ
ปริภุญฺชิตพฺพานีติ สตฺตาหปรมตา ปริภุญฺชิตพฺพานิ ตํ อติกฺกามยโต



นิสฺสคฺคิยํ โหติ อฏฺฐเม อรุณุคฺคมเน นิสฺสคฺคิยํ โหติ นิสฺสชฺชิตพฺพํ
สงฺฆสฺส วา คณสฺส วา ปุคฺคลสฺส วา เอวญฺจ ปน
ภิกฺขเว นิสฺสชฺชิตพฺพํ เป อิทํ เม ภนฺเต เภสชฺชํ
สตฺตาหาติกฺกนฺตํ นิสฺสคฺคิยํ อิมาหํ สงฺฆสฺส นิสฺสชฺชามีติ เป ทเทยฺยาติ
เป ทเทยฺยุนฺติ เป อายสฺมโต ทมฺมีติ
สตฺตาหาติกฺกนฺเต อติกฺกนฺตสญฺญี นิสฺสคฺคิยํ ปาจิตฺติยํ
สตฺตาหาติกฺกนฺเต เวมติโก นิสฺสคฺคิยํ ปาจิตฺติยํ สตฺตาหาติกฺกนฺเต
อนติกฺกนฺตสญฺญี นิสฺสคฺคิยํ ปาจิตฺติยํ อนธิฏฺฐิเต อนธิฏฺฐิตสญฺญี
นิสฺสคฺคิยํ ปาจิตฺติยํ อวิสฺสชฺชิเต วิสฺสชฺชิตสญฺญี นิสฺสคฺคิยํ
ปาจิตฺติยํ อนฏฺเฐ นฏฺฐสญฺญี นิสฺสคฺคิยํ ปาจิตฺติยํ อวินฏฺเฐ
วินฏฺฐสญฺญี นิสฺสคฺคิยํ ปาจิตฺติยํ อทฑฺเฒ ทฑฺฒสญฺญี นิสฺสคฺคิยํ
ปาจิตฺติยํ อวิลุตฺเต วิลุตฺตสญฺญี นิสฺสคฺคิยํ ปาจิตฺติยํ
นิสฺสฏฺฐํ ปฏิลภิตฺวา น กายิเกน ปริโภเคน ปริภุญฺชิตพฺพํ
น อชฺโฌหริตพฺพํ ปทีเป วา กาฬวณฺเณ วา อุปเนตพฺพํ อญฺเญน
ภิกฺขุนา กายิเกน ปริโภเคน ปริภุญฺชิตพฺพํ น อชฺโฌหริตพฺพํ
สตฺตาหานติกฺกนฺเต อติกฺกนฺตสญฺญี อาปตฺติ ทุกฺกฏสฺส
สตฺตาหานติกฺกนฺเต เวมติโก อาปตฺติ ทุกฺกฏสฺส สตฺตาหานติกฺกนฺเต
อนติกฺกนฺตสญฺญี อนาปตฺติ




อนาปตฺติ อนฺโตสตฺตาหํ อธิฏฺเฐติ วิสฺสชฺเชติ นสฺสติ
วินสฺสติ ทยฺหติ อจฺฉินฺทิตฺวา คณฺหาติ วิสฺสาสํ คณฺหาติ อนุปสมฺปนฺนสฺส
จตฺเตน วนฺเตน มุตฺเตน อนเปกฺโข ทตฺวา ปฏิลภิตฺวา
ปริภุญฺชติ อุมฺมตฺตกสฺส อาทิกมฺมิกสฺสาติ
ตติยสิกฺขาปทํ นิฏฺฐิตํ




จตุตฺถสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน ภควตา ภิกฺขูนํ
วสฺสิกสาฏิกา อนุญฺญาตา โหติ ฉพฺพคฺคิยา ภิกฺขู ภควตา
วสฺสิกสาฏิกา อนุญฺญาตาติ ปฏิกจฺเจว วสฺสิกสาฏิกจีวรํ ปริเยสนฺติ
ปฏิกจฺเจว กตฺวา นิวาเสนฺติ ชิณฺณาย วสฺสิกสาฏิกาย นคฺคา กายํ
โอวสฺสาเปนฺติ เย เต ภิกฺขู อปฺปิจฺฉา เป เต อุชฺฌายนฺติ
ขียนฺติ วิปาเจนฺติ กถํ หิ นาม ฉพฺพคฺคิยา ภิกฺขู ปฏิกจฺเจว
วสฺสิกสาฏิกจีวรํ ปริเยสิสฺสนฺติ ปฏิกจฺเจว กตฺวา นิวาเสสฺสนฺติ
ชิณฺณาย วสฺสิกสาฏิกาย นคฺคา กายํ โอวสฺสาเปสฺสนฺตีติ
อถโข เต ภิกฺขู ภควโต เอตมตฺถํ อาโรเจสุํ สจฺจํ กิร ตุเมฺห
ภิกฺขเว ปฏิกจฺเจว วสฺสิกสาฏิกจีวรํ ปริเยสถ ปฏิกจฺเจว กตฺวา
นิวาเสถ ชิณฺณาย วสฺสิกสาฏิกาย นคฺคา กายํ โอวสฺสาเปถาติ
สจฺจํ ภควาติ วิครหิ พุทฺโธ ภควา กถํ หิ นาม ตุเมฺห
โมฆปุริสา ปฏิกจฺเจว วสฺสิกสาฏิกจีวรํ ปริเยสิสฺสถ ปฏิกจฺเจว
กตฺวา นิวาเสสฺสถ ชิณฺณาย วสฺสิกสาฏิกาย นคฺคา กายํ
โอวสฺสาเปสฺสถ เนตํ โมฆปุริสา อปฺปสนฺนานํ วา ปสาทายปสนฺนานํ
วา ภิยฺโยภาวาย เป เอวญฺจ ปน ภิกฺขเว อิมํ สิกฺขาปทํ
อุทฺทิเสยฺยาถ มาโส เสโส คิมฺหานนฺติ ภิกฺขุนา วสฺสิกสาฏิกจีวรํ



ปริเยสิตพฺพํ อฑฺฒมาโส เสโส คิมฺหานนฺติ กตฺวา นิวาเสตพฺพํ
โอเรน เจ มาโส เสโส คิมฺหานนฺติ วสฺสิกสาฏิกจีวรํ ปริเยเสยฺย
โอเรนฑฺฒมาโส เสโส คิมฺหานนฺติ กตฺวา นิวาเสยฺย นิสฺสคฺคิยํ
ปาจิตฺติยนฺติ
มาโส เสโส คิมฺหานนฺติ ภิกฺขุนา วสฺสิกสาฏิกจีวรํ
ปริเยสิตพฺพนฺติ เย มนุสฺสา ปุพฺเพปิ วสฺสิกสาฏิกจีวรํ เทนฺติ เต
อุปสงฺกมิตฺวา เอวมสฺสุ วจนียา กาโล วสฺสิกสาฏิกาย สมโย
วสฺสิกสาฏิกาย อญฺเญปิ มนุสฺสา วสฺสิกสาฏิกจีวรํ เทนฺตีติ
น วตฺตพฺพา เทถ เม วสฺสิกสาฏิกจีวรํ อาหรถ เม วสฺสิกสาฏิกจีวรํ
ปริวฏฺเฏถ เม วสสิกสาฏิกจีวรํ เจตาเปถ เม วสฺสิกสาฏิกจีวรนฺติ
อฑฺฒมาโส เสโส คิมฺหานนฺติ กตฺวา
นิวาเสตพฺพนฺติ อฑฺฒมาเส เสเส คิมฺหาเน กตฺวา นิวาเสตพฺพํ
โอเรน เจ มาโส เสโส คิมฺหานนฺติ อติเรกมาเส เสเส คิมฺหาเน
วสฺสิกสาฏิกจีวรํ ปริเยสติ นิสฺสคฺคิยํ โหติ โอเรนฑฺฒมาโส
เสโส คิมฺหานนฺติ อติเรกฑฺฒมาเส เสเส คิมฺหาเน กตฺวา นิวาเสติ
นิสฺสคฺคิยํ โหติ นิสฺสชฺชิตพฺพํ สงฺฆสฺส วา คณสฺส วา ปุคฺคลสฺส
วา เอวญฺจ ปน ภิกฺขเว นิสฺสชฺชิตพฺพํ เป อิทํ เม ภนฺเต
วสฺสิกสาฏิกจีวรํ อติเรกมาเส เสเส คิมฺหาเน ปริยิฏฺฐํ อติเรกฑฺฒมาเส




มาเส เสเส คิมฺหาเน กตฺวา นิวตฺถํ นิสฺสคฺคิยํ อิมาหํ สงฺฆสฺส
นิสฺสชฺชามีติ เป ทเทยฺยาติ เป ทเทยฺยุนฺติ เป
อายสฺมโต ทมฺมีติ
อติเรกมาเส เสเส คิมฺหาเน อติเรกสญฺญี
วสฺสิกสาฏิกจีวรํ ปริเยสติ นิสฺสคฺคิยํ ปาจิตฺติยํ อติเรกมาเส เสเส คิมฺหาเน
เวมติโก วสฺสิกสาฏิกจีวรํ ปริเยสติ นิสฺสคฺคิยํ ปาจิตฺติยํ
อติเรกมาเส เสเส คิมฺหาเน อูนกสญฺญี วสฺสิกสาฏิกจีวรํ ปริเยสติ
นิสฺสคฺคิยํ ปาจิตฺติยํ อติเรกฑฺฒมาเส เสเส คิมฺหาเน
อติเรกสญฺญี กตฺวา นิวาเสติ นิสฺสคฺคิยํ ปาจิตฺติยํ อติเรกฑฺฒมาเส
เสเส คิมฺหาเน เวมติโก กตฺวา นิวาเสติ นิสฺสคฺคิยํ ปาจิตฺติยํ
อติเรกฑฺฒมาเส เสเส คิมฺหาเน อูนกสญฺญี กตฺวา นิวาเสติ
นิสฺสคฺคิยํ ปาจิตฺติยํ สติยา วสฺสิกสาฏิกาย นคฺโค กายํ
โอวสฺสาเปติ อาปตฺติ ทุกฺกฏสฺส อูนกมาเส เสเส คิมฺหาเน
อติเรกสญฺญี อาปตฺติ ทุกฺกฏสฺส อูนกมาเส เสเส คิมฺหาเน เวมติโก
อาปตฺติ ทุกฺกฏสฺส อูนกมาเส เสเส คิมฺหาเน อูนกสญฺญี
อนาปตฺติ อูนกฑฺฒมาเส เสเส คิมฺหาเน อติเรกสญฺญี อาปตฺติ
ทุกฺกฏสฺส อูนกฑฺฒมาเส เสเส คิมฺหาเน เวมติโก อาปตฺติ
ทุกฺกฏสฺส อูนกฑฺฒมาเส เสเส คิมฺหาเน อูนกสญฺญี อนาปตฺติ
อนาปตฺติ มาโส เสโส คิมฺหานนฺติ วสฺสิกสาฏิกจีวรํ



ปริเยสติ อฑฺฒมาโส เสโส คิมฺหานนฺติ กตฺวา นิวาเสติ อูนกมาโส
เสโส คิมฺหานนฺติ วสฺสิกสาฏิกจีวรํ ปริเยสติ อูนกฑฺฒมาโส
เสโส คิมฺหานนฺติ กตฺวา นิวาเสติ ปริยิฏฺฐาย วสฺสิกสาฏิกาย วสฺสํ
อุกฺกฑฺฒิยติ นิวตฺถาย วสฺสิกสาฏิกาย วสฺสํ อุกฺกฑฺฒิยติ โธวิตฺวา
นิกฺขิปิตพฺพํ สมเย นิวาเสตพฺพํ อจฺฉินฺนจีวรสฺส นฏฺฐจีวรสฺส
อาปทาสุ อุมฺมตฺตกสฺส อาทิกมฺมิกสฺสาติ
จตุตฺถสิกฺขาปทํ นิฏฺฐิตํ



ปญฺจมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน อายสฺมา
อุปนนฺโท สกฺยปุตฺโต ภาตุโน สทฺธิวิหาริกํ ภิกฺขุํ เอตทโวจ
เอหาวุโส ชนปทจาริกํ ปกฺกมิสฺสามาติ นาหํ ภนฺเต คมิสฺสามิ
ทุพฺพลจีวโรมฺหีติ เอหาวุโส อหนฺเต จีวรํ ทสฺสามีติ ตสฺส
จีวรํ อทาสิ อสฺโสสิ โข โส ภิกฺขุ ภควา กิร ชนปทจาริกํ
ปกฺกมิสฺสตีติ อถโข ตสฺส ภิกฺขุโน เอตทโหสิ นทานาหํ
อายสฺมตา อุปนนฺเทน สกฺยปุตฺเตน สทฺธึ ชนปทจาริกํ ปกฺกมิสฺสามิ
ภควตา สทฺธึ ชนปทจาริกํ ปกฺกมิสฺสามีติ อถโข อายสฺมา
อุปนนฺโท สกฺยปุตฺโต ตํ ภิกฺขุํ เอตทโวจ เอหิทานิ อาวุโส
ชนปทจาริกํ ปกฺกมิสฺสามาติ นาหํ ภนฺเต ตยา สทฺธึ ชนปทจาริกํ
ปกฺกมิสฺสามิ ภควตา สทฺธึ ชนปทจาริกํ ปกฺกมิสฺสามีติ ยํปิ
ตฺยาหํ อาวุโส จีวรํ อทาสึ มยา สทฺธึ ชนปทจาริกํ ปกฺกมิสฺสตีติ
กุปิโต อนตฺตมโน จีวรํ อจฺฉินฺทิ อถโข โส ภิกฺขุ ภิกฺขูนํ
เอตมตฺถํ อาโรเจสิ เย เต ภิกฺขู อปฺปิจฺฉา เป เต
อุชฺฌายนฺติ ขียนฺติ วิปาเจนฺติ กถํ หิ นาม อายสฺมา อุปนนฺโท
สกฺยปุตฺโต ภิกฺขุสฺส สามํ จีวรํ ทตฺวา กุปิโต อนตฺตมโน
อจฺฉินฺทิสฺสตีติ อถโข เต ภิกฺขู ภควโต เอตมตฺถํ อาโรเจสุํ



สจฺจํ กิร ตฺวํ อุปนนฺท ภิกฺขุสฺส สามํ จีวรํ ทตฺวา กุปิโต
อนตฺตมโน อจฺฉินฺทสีติ สจฺจํ ภควาติ วิครหิ พุทฺโธ ภควา
กถํ หิ นาม ตฺวํ โมฆปุริส ภิกฺขุสฺส สามํ จีวรํ ทตฺวา กุปิโต
อนตฺตมโน อจฺฉินฺทิสฺสสิ เนตํ โมฆปุริส อปฺปสนฺนานํ วา
ปสาทาย ปสนฺนานํ วา ภิยฺโยภาวาย เป เอวญฺจ ปน
ภิกฺขเว อิมํ สิกฺขาปทํ อุทฺทิเสยฺยาถ โย ปน ภิกฺขุ ภิกฺขุสฺส
สามํ จีวรํ ทตฺวา กุปิโต อนตฺตมโน อจฺฉินฺเทยฺย วา
อจฺฉินฺทาเปยฺย วา นิสฺสคฺคิยํ ปาจิตฺติยนฺติ
โย ปนาติ โย ยาทิโส เป ภิกฺขูติ เป
อยํ อิมสฺมึ อตฺเถ อธิปฺเปโต ภิกฺขูติ ภิกฺขุสฺสาติ อญฺญสฺส
ภิกฺขุสฺส สามนฺติ สยํ ทตฺวา จีวรํ นาม ฉนฺนํ จีวรานํ
อญฺญตรํ จีวรํ วิกปฺปนุปคํ ปจฺฉิมํ กุปิโต อนตฺตมโนติ
อนภิรทฺโธ อาหตจิตฺโต ขิลชาโต อจฺฉินฺเทยฺยาติ สยํ อจฺฉินฺทติ
นิสฺสคฺคิยํ โหติ อจฺฉินฺทาเปยฺยาติ อญฺญํ อาณาเปติ อาปตฺติ
ทุกฺกฏสฺส สกึ อาณตฺโต พหุกํปิ อจฺฉินฺทติ นิสฺสคฺคิยํ โหติ
นิสฺสชฺชิตพฺพํ สงฺฆสฺส วา คณสฺส วา ปุคฺคลสฺส วา เอวญฺจ
ปน ภิกฺขเว นิสฺสชฺชิตพฺพํ เป อิทํ เม ภนฺเต จีวรํ ภิกฺขุสฺส
สามํ ทตฺวา อจฺฉินฺนํ นิสฺสคฺคิยํ อิมาหํ สงฺฆสฺส นิสฺสชฺชามีติ



เป ทเทยฺยาติ เป ทเทยฺยุนฺติ เป อายสฺมโต ทมฺมีติ
อุปสมฺปนฺเน อุปสมฺปนฺนสญฺญี สามํ จีวรํ ทตฺวา กุปิโต
อนตฺตมโน อจฺฉินฺทติ วา อจฺฉินฺทาเปติ วา นิสฺสคฺคิยํ ปาจิตฺติยํ
อุปสมฺปนฺเน เวมติโก สามํ จีวรํ ทตฺวา กุปิโต อนตฺตมโน
อจฺฉินฺทติ วา อจฺฉินฺทาเปติ วา นิสฺสคฺคิยํ ปาจิตฺติยํ อุปสมฺปนฺเน
อนุปสมฺปนฺนสญฺญี สามํ จีวรํ ทตฺวา กุปิโต อนตฺตมโน
อจฺฉินฺทติ วา อจฺฉินฺทาเปติ วา นิสฺสคฺคิยํ ปาจิตฺติยํ
อญฺญํ ปริกฺขารํ ทตฺวา กุปิโต อนตฺตมโน อจฺฉินฺทติ วา
อจฺฉินฺทาเปติ วา อาปตฺติ ทุกฺกฏสฺส อนุปสมฺปนฺนสฺส จีวรํ
วา อญฺญํ วา ปริกฺขารํ ทตฺวา กุปิโต อนตฺตมโน อจฺฉินฺทติ
วา อจฺฉินฺทาเปติ วา อาปตฺติ ทุกฺกฏสฺส อนุปสมฺปนฺเน
อุปสมฺปนฺนสญฺญี อาปตฺติ ทุกฺกฏสฺส อนุปสมฺปนฺเน เวมติโก
อาปตฺติ ทุกฺกฏสฺส อนุปสมฺปนฺเน อนุปสมฺปนฺนสญฺญี อาปตฺติ
ทุกฺกฏสฺส
อนาปตฺติ โส วา เทติ ตสฺส วา วิสฺสาสนฺโต
คณฺหาติ อุมฺมตฺตกสฺส อาทิกมฺมิกสฺสาติ
ปญฺจมสิกฺขาปทํ นิฏฺฐิตํ




ฉฏฺฐสิกฺขาปทํ
เตน สมเยน พุทฺโธ ภควา ราชคเห วิหรติ เวฬุวเน
กลนฺทกนิวาเป เตน โข ปน สมเยน ฉพฺพคฺคิยา ภิกฺขู
จีวรการสมเย พหุํ สุตฺตํ วิญฺญาเปสุํ กเตปิ จีวเร พหุ
สุตฺตํ อวสิฏฺฐํ โหติ อถโข ฉพฺพคฺคิยานํ ภิกฺขูนํ เอตทโหสิ
หนฺท มยํ อาวุโส อญฺญํปิ สุตฺตํ วิญฺญาเปตฺวา ตนฺตวาเยหิ
จีวรํ วายาเปมาติ อถโข ฉพฺพคฺคิยา ภิกฺขู อญฺญํปิ สุตฺตํ
วิญฺญาเปตฺวา ตนฺตวาเยหิ จีวรํ วายาเปสุํ วีเตปิ จีวเร พหุ
สุตฺตํ อวสิฏฺฐํ โหติ ทุติยมฺปิ โข ฉพฺพคฺคิยา ภิกฺขู อญฺญํปิ
สุตฺตํ วิญฺญาเปตฺวา ตนฺตวาเยหิ จีวรํ วายาเปสุํ วีเตปิ จีวเร
พหุ สุตฺตํ อวสิฏฺฐํ โหติ ตติยมฺปิ โข ฉพฺพคฺคิยา ภิกฺขู
อญฺญํปิ สุตฺตํ วิญฺญาเปตฺวา ตนฺตวาเยหิ จีวรํ วายาเปสุํ
มนุสฺสา อุชฺฌายนฺติ ขียนฺติ วิปาเจนฺติ กถํ หิ นาม สมณา
สกฺยปุตฺติยา สามํ สุตฺตํ วิญฺญาเปตฺวา ตนฺตวาเยหิ จีวรํ
วายาเปสฺสนฺตีติ อสฺโสสุํ โข ภิกฺขู เตสํ มนุสฺสานํ อุชฺฌายนฺตานํ
ขียนฺตานํ วิปาเจนฺตานํ เย เต ภิกฺขู อปฺปิจฺฉา เป เต
อุชฺฌายนฺติ ขียนฺติ วิปาเจนฺติ กถํ หิ นาม ฉพฺพคฺคิยา ภิกฺขู
สามํ สุตฺตํ วิญฺญาเปตฺวา ตนฺตวาเยหิ จีวรํ วายาเปสฺสนฺตีติ
อถโข เต ภิกฺขู ภควโต เอตมตฺถํ อาโรเจสุํ สจฺจํ กิร ตุเมฺห


ภิกฺขเว สามํ สุตฺตํ วิญฺญาเปตฺวา ตนฺตวาเยหิ จีวรํ วายาเปถาติ
สจฺจํ ภควาติ วิครหิ พุทฺโธ ภควา กถํ หิ นาม ตุเมฺห
โมฆปุริสา สามํ สุตฺตํ วิญฺญาเปตฺวา ตนฺตวาเยหิ จีวรํ วายาเปสฺสถ
เนตํ โมฆปุริสา อปฺปสนฺนานํ วา ปสาทาย ปสนฺนานํ วา ภิยฺโยภาวาย
เป เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ
โย ปน ภิกฺขุ สามํ สุตฺตํ วิญฺญาเปตฺวา ตนฺตวาเยหิ จีวรํ
วายาเปยฺย นิสฺสคฺคิยํ ปาจิตฺติยนฺติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ สามนฺติ สยํ วิญฺญาเปตฺวา
สุตฺตํ นาม ฉ สุตฺตานิ โขมํ กปฺปาสิกํ โกเสยฺยํ กมฺพลํ สาณํ
ภงฺคํ ตนฺตวาเยหีติ เปสการเกหิ วายาเปติ ปโยเค ทุกฺกฏํ
ปฏิลาเภน นิสฺสคฺคิยํ โหติ นิสฺสชฺชิตพฺพํ สงฺฆสฺส วา คณสฺส วา
ปุคฺคลสฺส วา เอวญฺจ ปน ภิกฺขเว นิสฺสชฺชิตพฺพํ เป อิทํ
เม ภนฺเต จีวรํ สามํ สุตฺตํ วิญฺญาเปตฺวา ตนฺตวาเยหิ วายาปิตํ
นิสฺสคฺคิยํ อิมาหํ สงฺฆสฺส นิสฺสชฺชามีติ เป ทเทยฺยาติ เป
ทเทยฺยุนฺติ เป อายสฺมโต ทมฺมีติ
วายาปิเต วายาปิตสญฺญี นิสฺสคฺคิยํ ปาจิตฺติยํ
วายาปิเต เวมติโก นิสฺสคฺคิยํ ปาจิตฺติยํ วายาปิเต
อวายาปิตสญฺญี นิสฺสคฺคิยํ ปาจิตฺติยํ อวายาปิเต วายาปิตสญฺญี
อาปตฺติ ทุกฺกฏสฺส อวายาปิเต เวมติโก อาปตฺติ ทุกฺกฏสฺส


อวายาปิเต อวายาปิตสญฺญี อนาปตฺติ
อนาปตฺติ จีวรํ สิพฺพิตุํ อาโยเค กายพนฺธเน
อํสพนฺธเก ปตฺตตฺถวิกาย ปริสฺสาวเน ญาตกานํ ปวาริตานํ
อญฺญสฺสตฺถาย อตฺตโน ธเนน อุมฺมตฺตกสฺส อาทิกมฺมิกสฺสาติ
ฉฏฺฐสิกฺขาปทํ นิฏฺฐิตํ




สตฺตมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน อญฺญตโร
ปุริโส ปวาสํ คจฺฉนฺโต ปชาปตึ เอตทโวจ สุตฺตํ ธารยิตฺวา
อมุกสฺส ตนฺตวายสฺส เทหิ จีวรํ วายาเปตฺวา นิกฺขิปาหิ อาคโต
อยฺยํ อุปนนฺทํ จีวเรน อจฺฉาเทสฺสามีติ อสฺโสสิ โข อญฺญตโร
ปิณฺฑจาริโก ภิกฺขุ ตสฺส ปุริสสฺส อิมํ วาจํ ภาสมานสฺส
อถโข โส ภิกฺขุ เยนายสฺมา อุปนนฺโท สกฺยปุตฺโต เตนุปสงฺกมิ
อุปสงฺกมิตฺวา อายสฺมนฺตํ อุปนนฺทํ สกฺยปุตฺตํ เอตทโวจ มหาปุญฺโญสิ
ตฺวํ อาวุโส อุปนนฺท อมุกสฺมึ โอกาเส อญฺญตโร
ปุริโส ปวาสํ คจฺฉนฺโต ปชาปตึ เอตทโวจ สุตฺตํ ธารยิตฺวา
อมุกสฺส ตนฺตวายสฺส เทหิ จีวรํ วายาเปตฺวา นิกฺขิปาหิ อาคโต
อยฺยํ อุปนนฺทํ จีวเรน อจฺฉาเทสฺสามีติ อตฺถาวุโส มํ โส
อุปฏฺฐาโกติ โสปิ โข ตนฺตวาโย อายสฺมโต อุปนนฺทสฺส
สกฺยปุตฺตสฺส อุปฏฺฐาโก โหติ อถโข อายสฺมา อุปนนฺโท
สกฺยปุตฺโต เยน โส ตนฺตวาโย เตนุปสงฺกมิ อุปสงฺกมิตฺวา ตํ
ตนฺตวายํ เอตทโวจ อิทํ โข อาวุโส จีวรํ มํ อุทฺทิสฺส วียติ
อายตญฺจ กโรหิ วิตฺถตญฺจ อปฺปิตญฺจ สุวีตญฺจ สุปฺปวายิตญฺจ



สุวิเลขิตญฺจ สุวิตจฺฉิตญฺจ กโรหีติ เอเต โข เม ภนฺเต สุตฺตํ
ธารยิตฺวา อทํสุ อิมินา สุตฺเตน จีวรํ วินาหีติ น ภนฺเต สกฺกา
อายตํ วา วิตฺถตํ วา อปฺปิตํ วา กาตุํ สกฺกา จ โข ภนฺเต
สุวีตญฺจ สุปฺปวายิตญฺจ สุวิเลขิตญฺจ สุวิตจฺฉิตญฺจ กาตุนฺติ
อิงฺฆ ตฺวํ อาวุโส อายตญฺจ กโรหิ วิตฺถตญฺจ อปฺปิตญฺจ น
เตน สุตฺเตน ปฏิพทฺธํ ภวิสฺสตีติ อถโข โส ตนฺตวาโย
ยถาอาภตํ สุตฺตํ ตนฺเต อุปเนตฺวา เยน สา อิตฺถี เตนุปสงฺกมิ
อุปสงฺกมิตฺวา ตํ อิตฺถึ เอตทโวจ สุตฺเตน อยฺเย อตฺโถติ
นนุ ตฺวํ อยฺย มยา วุตฺโต อิมินา สุตฺเตน จีวรํ วินาหีติ
สจฺจาหํ อยฺเย ตยา วุตฺโต อิมินา สุตฺเตน จีวรํ วินาหีติ อปิจ
มํ อยฺโย อุปนนฺโท เอวมาห อิงฺฆ ตฺวํ อาวุโส อายตญฺจ กโรหิ
วิตฺถตญฺจ อปฺปิตญฺจ น เตน สุตฺเตน ปฏิพทฺธํ ภวิสฺสตีติ
อถโข สา อิตฺถี ยตฺตกญฺเญว สุตฺตํ ปฐมํ อทาสิ ตตฺตกํ
ปจฺฉา อทาสิ อสฺโสสิ โข อายสฺมา อุปนนฺโท สกฺยปุตฺโต โส
กิร ปุริโส ปวาสโต อาคโตติ อถโข อายสฺมา อุปนนฺโท สกฺยปุตฺโต
เยน ตสฺส ปุริสสฺส นิเวสนํ เตนุปสงฺกมิ อุปสงฺกมิตฺวา
ปญฺญตฺเต อาสเน นิสีทิ อถโข โส ปุริโส เยนายสฺมา
อุปนนฺโท สกฺยปุตฺโต เตนุปสงฺกมิ อุปสงฺกมิตฺวา อายสฺมนฺตํ
อุปนนฺทํ สกฺยปุตฺตํ อภิวาเทตฺวา เอกมนฺตํ นิสีทิ เอกมนฺตํ



นิสินฺโน โข โส ปุริโส ปชาปตึ เอตทโวจ วายาปิตํ จีวรนฺติ
อาม อยฺย วายาปิตํ จีวรนฺติ อาหร อยฺยํ อุปนนฺทํ จีวเรน
อจฺฉาเทสฺสามีติ อถโข สา อิตฺถี ตํ จีวรํ นีหริตฺวา สามิกสฺส
ทตฺวา เอตมตฺถํ อาโรเจสิ อถโข โส ปุริโส อายสฺมโต
อุปนนฺทสฺส สกฺยปุตฺตสฺส ตํ จีวรํ ทตฺวา อุชฺฌายติ ขียติ วิปาเจติ
มหิจฺฉา อิเม สมณา สกฺยปุตฺติยา อสนฺตุฏฺฐา นยิเม สุกรา
จีวเรน อจฺฉาเทตุํ กถํ หิ นาม อยฺโย อุปนนฺโท มยา ปุพฺเพ
อปฺปวาริโต ตนฺตวาเย อุปสงฺกมิตฺวา จีวเร วิกปฺปํ อาปชฺชิสฺสตีติ
อสฺโสสุํ โข ภิกฺขู ตสฺส ปุริสสฺส อุชฺฌายนฺตสฺส ขียนฺตสฺส
วิปาเจนฺตสฺส เย เต ภิกฺขู อปฺปิจฺฉา เป เต อุชฺฌายนฺติ
ขียนฺติ วิปาเจนฺติ กถํ หิ นาม อายสฺมา อุปนนฺโท สกฺยปุตฺโต
ปุพฺเพ อปฺปวาริโต คหปติกสฺส ตนฺตวาเย อุปสงฺกมิตฺวา จีวเร
วิกปฺปํ อาปชฺชิสฺสตีติ อถโข เต ภิกฺขู ภควโต เอตมตฺถํ
อาโรเจสุํ สจฺจํ กิร ตฺวํ อุปนนฺท ปุพฺเพ อปฺปวาริโต คหปติกสฺส
ตนฺตวาเย อุปสงฺกมิตฺวา จีวเร วิกปฺปํ อาปชฺชสีติ สจฺจํ ภควาติ
ญาตโก เต อุปนนฺท อญฺญาตโกติ อญฺญาตโก ภควาติ
อญฺญาตโก โมฆปุริส อญฺญาตกสฺส น ชานาติ ปฏิรูปํ วา อปฺปฏิรูปํ
วา สนฺตํ วา อสนฺตํ วา ตตฺถ นาม ตฺวํ โมฆปุริส ปุพฺเพ




อปฺปวาริโต อญฺญาตกสฺส คหปติกสฺส ตนฺตวาเย อุปสงฺกมิตฺวา
จีวเร วิกปฺปํ อาปชฺชิสฺสสิ เนตํ โมฆปุริส อปฺปสนฺนานํ วา
ปสาทาย ปสนฺนานํ วา ภิยฺโยภาวาย เป เอวญฺจ ปน ภิกฺขเว
อิมํ สิกฺขาปทํ อุทฺทิเสยฺยาถ ภิกฺขุํ ปเนว อุทฺทิสฺส อญฺญาตโก
คหปติ วา คหปตานี วา ตนฺตวาเยหิ จีวรํ วายาเปยฺย
ตตฺร เจ โส ภิกฺขุ ปุพฺเพ อปฺปวาริโต ตนฺตวาเย อุปสงฺกมิตฺวา
จีวเร วิกปฺปํ อาปชฺเชยฺย อิทํ โข อาวุโส จีวรํ มํ อุทฺทิสฺส
วียติ อายตญฺจ กโรถ วิตฺถตญฺจ อปฺปิตญฺจ สุวีตญฺจ สุปฺปวายิตญฺจ
สุวิเลขิตญฺจ สุวิตจฺฉิตญฺจ กโรถ อปฺเปวนาม มยมฺปิ
อายสฺมนฺตานํ กิญฺจิมตฺตํ อนุปทชฺเชยฺยามาติ เอวญฺจ โส ภิกฺขุ
วตฺวา กิญฺจิมตฺตํ อนุปทชฺเชยฺย อนฺตมโส ปิณฺฑปาตมตฺตมฺปิ
นิสฺสคฺคิยํ ปาจิตฺติยนฺติ
ภิกฺขุํ ปเนว อุทฺทิสฺสาติ ภิกฺขุสฺสตฺถาย ภิกฺขุํ อารมฺมณํ
กตฺวา ภิกฺขุํ อจฺฉาเทตุกาโม อญฺญาตโก นาม มาติโต วา
ปิติโต วา ยาว สตฺตมา ปิตามหยุคา อสมฺพทฺโธ คหปติ
นาม โย โกจิ อคารํ อชฺฌาวสติ คหปตานี นาม ยา กาจิ
อคารํ อชฺฌาวสติ ตนฺตวาเยหีติ เปสกาเรหิ จีวรํ นาม
ฉนฺนํ จีวรานํ อญฺญตรํ จีวรํ วิกปฺปนุปคํ ปจฺฉิมํ วายาเปยฺยาติ
วินาเปติ ตตฺร เจ โส ภิกฺขูติ ยํ ภิกฺขุํ อุทฺทิสฺส จีวรํ วียติ



โส ภิกฺขุ ปุพฺเพ อปฺปวาริโตติ ปุพฺเพ อวุตฺโต โหติ กีทิเสน
เต ภนฺเต จีวเรน อตฺโถ กีทิสํ เต จีวรํ วายาเปมีติ
ตนฺตวาเย อุปสงฺกมิตฺวาติ ฆรํ คนฺตฺวา ยตฺถ กตฺถจิ อุปสงฺกมิตฺวา
จีวเร วิกปฺปํ อาปชฺเชยฺยาติ อิทํ โข อาวุโส จีวรํ มํ อุทฺทิสฺส
วียติ อายตญฺจ กโรถ วิตฺถตญฺจ อปฺปิตญฺจ สุวีตญฺจ สุปฺปวายิตญฺจ
สุวิเลขิตญฺจ สุวิตจฺฉิตญฺจ กโรถ อปฺเปวนาม มยมฺปิ
อายสฺมนฺตานํ กิญฺจิมตฺตํ อนุปทชฺเชยฺยามาติ เอวญฺจ โส ภิกฺขุ
วตฺวา กิญฺจิมตฺตํ อนุปทชฺเชยฺย อนฺตมโส ปิณฺฑปาตมตฺตมฺปีติ
ปิณฺฑปาโต นาม ยาคุปิ ภตฺตํปิ ขาทนียํปิ จุณฺณปิณฺโฑปิ ทนฺตกฏฺฐํปิ
ทสิกสุตฺตํปิ อนฺตมโส ธมฺมํปิ ภณติ ตสฺส วจเนน
อายตํ วา วิตฺถตํ วา อปฺปิตํ วา กโรติ ปโยเค ทุกฺกฏํ
ปฏิลาเภน นิสฺสคฺคิยํ โหติ นิสฺสชฺชิตพฺพํ สงฺฆสฺส วา คณสฺส
วา ปุคฺคลสฺส วา เอวญฺจ ปน ภิกฺขเว นิสฺสชฺชิตพฺพํ เป
อิทํ เม ภนฺเต จีวรํ ปุพฺเพ อปฺปวาริโต อญฺญาตกสฺส คหปติกสฺส
ตนฺตวาเย อุปสงฺกมิตฺวา จีวเร วิกปฺปํ อาปนฺนํ นิสฺสคฺคิยํ
อิมาหํ สงฺฆสฺส นิสฺสชฺชามีติ เป ทเทยฺยาติ เป ทเทยฺยุนฺติ
เป อายสฺมโต ทมฺมีติ
อญฺญาตเก อญฺญาตกสญฺญี ปุพฺเพ อปฺปวาริโต
คหปติกสฺส ตนฺตวาเย อุปสงฺกมิตฺวา จีวเร วิกปฺปํ อาปชฺชติ นิสฺสคฺคิยํ
ปาจิตฺติยํ อญฺญาตเก เวมติโก ปุพฺเพ อปฺปวาริโต คหปติกสฺส


ตนฺตวาเย อุปสงฺกมิตฺวา จีวเร วิกปฺปํ อาปชฺชติ นิสฺสคฺคิยํ
ปาจิตฺติยํ อญฺญาตเก ญาตกสญฺญี ปุพฺเพ อปฺปวาริโต คหปติกสฺส
ตนฺตวาเย อุปสงฺกมิตฺวา จีวเร วิกปฺปํ อาปชฺชติ นิสฺสคฺคิยํ
ปาจิตฺติยํ ญาตเก อญฺญาตกสญฺญี อาปตฺติ ทุกฺกฏสฺส
ญาตเก เวมติโก อาปตฺติ ทุกฺกฏสฺส ญาตเก ญาตกสญฺญี
อนาปตฺติ
อนาปตฺติ ญาตกานํ ปวาริตานํ อญฺญสฺสตฺถาย
อตฺตโน ธเนน มหคฺฆํ วายาเปตุกามสฺส อปฺปคฺฆํ วายาเปติ
อุมฺมตฺตกสฺส อาทิกมฺมิกสฺสาติ
สตฺตมสิกฺขาปทํ นิฏฺฐิตํ



อฏฺฐมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน อญฺญตโร
มหามตฺโต ปวาสํ คจฺฉนฺโต ภิกฺขูนํ สนฺติเก ทูตํ ปาเหสิ อาคจฺฉนฺตุ
ภทฺทนฺตา วสฺสาวาสิกํ ทสฺสามีติ ภิกฺขู วสฺสํ วุตฺถานํ ภควตา
วสฺสาวาสิกํ อนุญฺญาตนฺติ กุกฺกุจฺจายนฺตา นาคมํสุ อถโข โส
มหามตฺโต อุชฺฌายติ ขียติ วิปาเจติ กถํ หิ นาม ภทฺทนฺตา
มยา ปหิเต ทูเต นาคจฺฉิสฺสนฺติ อหํ หิ เสนาย คจฺฉามิ ทุชฺชานํ
ชีวิตํ ทุชฺชานํ มรณนฺติ อสฺโสสุํ โข ภิกฺขู ตสฺส มหามตฺตสฺส
อุชฺฌายนฺตสฺส ขียนฺตสฺส วิปาเจนฺตสฺส อถโข เต ภิกฺขู
ภควโต เอตมตฺถํ อาโรเจสุํ อถโข ภควา เอตสฺมึ นิทาเน
เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ อนุชานามิ
ภิกฺขเว อจฺเจกจีวรํ ปฏิคฺคเหตฺวา นิกฺขิปิตุนฺติ เตน โข ปน
สมเยน ภิกฺขู ภควตา อนุญฺญาตํ อจฺเจกจีวรํ ปฏิคฺคเหตฺวา
นิกฺขิปิตุนฺติ เต อจฺเจกจีวรํ ปฏิคฺคเหตฺวา จีวรกาลสมยํ
อติกฺกาเมนฺติ ตานิ จีวรานิ จีวรวํเส ภณฺฑิกาพทฺธานิ ติฏฺฐนฺติ
อทฺทสา โข อายสฺมา อานนฺโท เสนาสนจาริกํ อาหิณฺฑนฺโต
ตานิ จีวรานิ จีวรวํเส ภณฺฑิกาพทฺธานิ ฐิตานิ ทิสฺวาน ภิกฺขู



อามนฺเตสิ กสฺสิมานิ อาวุโส จีวรานิ จีวรวํเส ภณฺฑิกาพทฺธานิ
ติฏฺฐนฺตีติ อมฺหากํ อาวุโส อจฺเจกจีวรานีติ กีวจิรํ ปนาวุโส
อิมานิ จีวรานิ นิกฺขิตฺตานีติ อถโข เต ภิกฺขู อายสฺมโต
อานนฺทสฺส ยถานิกฺขิตฺตํ อาโรเจสุํ อายสฺมา อานนฺโท อุชฺฌายติ
ขียติ วิปาเจติ กถํ หิ นาม ภิกฺขู อจฺเจกจีวรานิ ปฏิคฺคเหตฺวา
จีวรกาลสมยํ อติกฺกาเมสฺสนฺตีติ อถโข อายสฺมา อานนฺโท
ภควโต เอตมตฺถํ อาโรเจสิ สจฺจํ กิร ภิกฺขเว ภิกฺขู อจฺเจกจีวรํ
ปฏิคฺคเหตฺวา จีวรกาลสมยํ อติกฺกาเมนฺตีติ สจฺจํ ภควาติ
วิครหิ พุทฺโธ ภควา กถํ หิ นาม เต ภิกฺขเว โมฆปุริสา
อจฺเจกจีวรํ ปฏิคฺคเหตฺวา จีวรกาลสมยํ อติกฺกาเมสฺสนฺติ เนตํ
ภิกฺขเว อปฺปสนฺนานํ วา ปสาทาย ปสนฺนานํ วา ภิยฺโยภาวาย
เป เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ
ทสาหานาคตํ กตฺติกเตมาสิปุณฺณมํ ภิกฺขุโน ปเนว อจฺเจกจีวรํ
อุปฺปชฺเชยฺย อจฺเจกํ มญฺญมาเนน ภิกฺขุนา ปฏิคฺคเหตพฺพํ
ปฏิคฺคเหตฺวา ยาวจีวรกาลสมยํ นิกฺขิปิตพฺพํ ตโต เจ อุตฺตรึ
นิกฺขิเปยฺย นิสฺสคฺคิยํ ปาจิตฺติยนฺติ
ทสาหานาคตนฺติ ทสาหานาคตาย ปวารณาย
กตฺติกเตมาสิปุณฺณมนฺติ ปวารณา กตฺติกา วุจฺจติ อจฺเจกจีวรํ
นาม เสนาย วา คนฺตุกาโม โหติ ปวาสํ วา คนฺตุกาโม โหติ



คิลาโน วา โหติ คพฺภินี วา โหติ อสฺสทฺธสฺส วา สทฺธา
อุปฺปนฺนา โหติ อปฺปสนฺนสฺส วา ปสาโท อุปฺปนฺโน โหติ
โส เจ ภิกฺขูนํ สนฺติเก ทูตํ ปหิเณยฺย อาคจฺฉนฺตุ ภทฺทนฺตา
วสฺสาวาสิกํ ทสฺสามีติ เอตํ อจฺเจกจีวรํ นาม อจฺเจกํ
มญฺญมาเนน ภิกฺขุนา ปฏิคฺคเหตพฺพํ ปฏิคฺคเหตฺวา ยาวจีวรกาลสมยํ
นิกฺขิปิตพฺพนฺติ สญฺญาณํ กตฺวา นิกฺขิปิตพฺพํ อิทํ
อจฺเจกจีวรนฺติ จีวรกาลสมโย นาม อนตฺถเต กฐิเน วสฺสานสฺส
ปจฺฉิโม มาโส อตฺถเต กฐิเน ปญฺจ มาสา ตโต เจ
อุตฺตรึ นิกฺขิเปยฺยาติ อนตฺถเต กฐิเน วสฺสานสฺส ปจฺฉิมํ ทิวสํ
อติกฺกาเมติ นิสฺสคฺคิยํ โหติ อตฺถเต กฐิเน กฐินุทฺธารทิวสํ
อติกฺกาเมติ นิสฺสคฺคิยํ โหติ นิสฺสชฺชิตพฺพํ สงฺฆสฺส วา คณสฺส
วา ปุคฺคลสฺส วา เอวญฺจ ปน ภิกฺขเว นิสฺสชฺชิตพฺพํ เป
อิทํ เม ภนฺเต อจฺเจกจีวรํ จีวรกาลสมยํ อติกฺกามิตํ นิสฺสคฺคิยํ
อิมาหํ สงฺฆสฺส นิสฺสชฺชามีติ เป ทเทยฺยาติ เป ทเทยฺยุนฺติ
เป อายสฺมโต ทมฺมีติ
อจฺเจกจีวเร อจฺเจกจีวรสญฺญี จีวรกาลสมยํ
อติกฺกาเมติ นิสฺสคฺคิยํ ปาจิตฺติยํ อจฺเจกจีวเร เวมติโก จีวรกาลสมยํ
อติกฺกาเมติ นิสฺสคฺคิยํ ปาจิตฺติยํ อจฺเจกจีวเร อนจฺเจกจีวรสญฺญี
จีวรกาลสมยํ อติกฺกาเมติ นิสฺสคฺคิยํ ปาจิตฺติยํ อนธิฏฺฐิเต



อธิฏฺฐิตสญฺญี อวิกปฺปิเต วิกปฺปิตสญฺญี อวิสฺสชฺชิเต วิสฺสชฺชิตสญฺญี
อนฏฺเฐ นฏฺฐสญฺญี อวินฏฺเฐ วินฏฺฐสญฺญี อทฑฺเฒ
ทฑฺฒสญฺญี อวิลุตฺเต วิลุตฺตสญฺญี จีวรกาลสมยํ อติกฺกาเมติ
นิสฺสคฺคิยํ ปาจิตฺติยํ นิสฺสคฺคิยํ จีวรํ อนิสฺสชฺชิตฺวา ปริภุญฺชติ
อาปตฺติ ทุกฺกฏสฺส อนจฺเจกจีวเร อจฺเจกจีวรสญฺญี อาปตฺติ
ทุกฺกฏสฺส อนจฺเจกจีวเร เวมติโก อาปตฺติ ทุกฺกฏสฺส
อนจฺเจกจีวเร อนจฺเจกจีวรสญฺญี อนาปตฺติ
อนาปตฺติ อนฺโตสมยํ อธิฏฺเฐติ วิกปฺเปติ วิสฺสชฺเชติ
นสฺสติ วินสฺสติ ทยฺหติ อจฺฉินฺทิตฺวา คณฺหาติ วิสฺสาสํ คณฺหาติ
อุมฺมตฺตกสฺส อาทิกมฺมิกสฺสาติ
อฏฺฐมสิกฺขาปทํ นิฏฺฐิตํ




นวมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน ภิกฺขู วุตฺถวสฺสา
อารญฺญเกสุ เสนาสเนสุ วิหรนฺติ กตฺติกโจรกา ภิกฺขู ลทฺธลาภาติ
ปริปาเตนฺติ ภควโต เอตมตฺถํ อาโรเจสุํ อถโข
ภควา เอตสฺมึ นิทาเน เอตสฺมึ ปกรเณ ธมฺมึ กถํ กตฺวา ภิกฺขู
อามนฺเตสิ อนุชานามิ ภิกฺขเว อารญฺญเกสุ เสนาสเนสุ วิหรนฺเตน
ติณฺณํ จีวรานํ อญฺญตรํ จีวรํ อนฺตรฆเร นิกฺขิปิตุนฺติ เตน 
โข ปน สมเยน ภิกฺขู ภควตา อนุญฺญาตํ อารญฺญเกสุ
เสนาสเนสุ วิหรนฺเตน ติณฺณํ จีวรานํ อญฺญตรํ จีวรํ อนฺตรฆเร 
นิกฺขิปิตุนฺติ เต ติณฺณํ จีวรานํ อญฺญตรํ จีวรํ อนฺตรฆเร 
นิกฺขิปิตฺวา อติเรกฉารตฺตํ วิปฺปวสนฺติ ตานิ จีวรานิ นสฺสนฺติปิ
วินสฺสนฺติปิ ทยฺหนฺติปิ อุนฺทุเรหิปิ ขชฺชนฺติ ภิกฺขู ทุจฺโจลา
โหนฺติ ลูขจีวรา ภิกฺขู เอวมาหํสุ กิสฺส ตุเมฺห อาวุโส
ทุจฺโจลา ลูขจีวราติ อถโข เต ภิกฺขู ภิกฺขูนํ เอตมตฺถํ
อาโรเจสุํ เย เต ภิกฺขู อปฺปิจฺฉา เป เต อุชฺฌายนฺติ
ขียนฺติ วิปาเจนฺติ กถํ หิ นาม ภิกฺขู ติณฺณํ จีวรานํ อญฺญตรํ 
จีวรํ อนฺตรฆเร นิกฺขิปิตฺวา อติเรกฉารตฺตํ วิปฺปวสิสฺสนฺตีติ
อถโข เต ภิกฺขู ภควโต เอตมตฺถํ อาโรเจสุํ สจฺจํ กิร



ภิกฺขเว ภิกฺขู ติณฺณํ จีวรานํ อญฺญตรํ จีวรํ อนฺตรฆเร นิกฺขิปิตฺวา 
อติเรกฉารตฺตํ วิปฺปวสนฺตีติ สจฺจํ ภควาติ วิครหิ พุทฺโธ
ภควา กถํ หิ นาม เต ภิกฺขเว โมฆปุริสา ติณฺณํ จีวรานํ 
อญฺญตรํ จีวรํ อนฺตรฆเร นิกฺขิปิตฺวา อติเรกฉารตฺตํ วิปฺปวสิสฺสนฺติ
เนตํ ภิกฺขเว อปฺปสนฺนานํ วา ปสาทาย ปสนฺนานํ วา ภิยฺโยภาวาย
เป เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ อุปวสฺสํ
โข ปน กตฺติกปุณฺณมํ ยานิ โข ปน ตานิ อารญฺญกานิ
เสนาสนานิ สาสงฺกสมฺมตานิ สปฺปฏิภยานิ ตถารูเปสุ ภิกฺขุ
เสนาสเนสุ วิหรนฺโต อากงฺขมาโน ติณฺณํ จีวรานํ อญฺญตรํ จีวรํ 
อนฺตรฆเร นิกฺขิเปยฺย สิยา จ ตสฺส ภิกฺขุโน โกจิเทว
ปจฺจโย เตน จีวเรน วิปฺปวาสาย ฉารตฺตปรมนฺเตน ภิกฺขุนา
เตน จีวเรน วิปฺปวสิตพฺพํ ตโต เจ อุตฺตรึ วิปฺปวเสยฺย
อญฺญตฺร ภิกฺขุสมฺมติยา นิสฺสคฺคิยํ ปาจิตฺติยนฺติ
อุปวสฺสํ โข ปนาติ วุตฺถวสฺสานํ กตฺติกปุณฺณมนฺติ
กตฺติกจาตุมาสินี วุจฺจติ ยานิ โข ปน ตานิ อารญฺญกานิ
เสนาสนานีติ อารญฺญกํ นาม เสนาสนํ ปญฺจธนุสติกํ ปจฺฉิมํ
สาสงฺกํ นาม อาราเม อารามุปจาเร โจรานํ นิวิฏฺโฐกาโส ทิสฺสติ
ภุตฺโตกาโส ทิสฺสติ ฐิโตกาโส ทิสฺสติ นิสินฺโนกาโส ทิสฺสติ
นิปนฺโนกาโส ทิสฺสติ สปฺปฏิภยํ นาม อาราเม อารามุปจาเร
โจเรหิ มนุสฺสา หตา ทิสฺสนฺติ วิลุตฺตา ทิสฺสนฺติ อาโกฏิตา


ทิสฺสนฺติ ตถารูเปสุ ภิกฺขุ เสนาสเนสุ วิหรนฺโตติ เอวรูเปสุ
ภิกฺขุ เสนาสเนสุ วิหรนฺโต อากงฺขมาโนติ อิจฺฉมาโน
ติณฺณํ จีวรานํ อญฺญตรํ จีวรนฺติ สงฺฆาฏึ วา อุตฺตราสงฺคํ วา 
อนฺตรวาสกํ วา อนฺตรฆเร นิกฺขิเปยฺยาติ สมนฺตา โคจรคาเม
นิกฺขิเปยฺย สิยา จ ตสฺส ภิกฺขุโน โกจิเทว ปจฺจโย เตน
จีวเรน วิปฺปวาสายาติ สิยา ปจฺจโย สิยา กรณียํ ฉารตฺตปรมนฺเตน
ภิกฺขุนา เตน จีวเรน วิปฺปวสิตพฺพนฺติ ฉารตฺตปรมตา
วิปฺปวสิตพฺพํ อญฺญตฺร ภิกฺขุสมฺมติยาติ ฐเปตฺวา ภิกฺขุสมฺมตึ
ตโต เจ อุตฺตรึ วิปฺปวเสยฺยาติ สตฺตเม อรุณุคฺคมเน นิสฺสคฺคิยํ
โหติ นิสฺสชฺชิตพฺพํ สงฺฆสฺส วา คณสฺส วา ปุคฺคลสฺส วา
เอวญฺจ ปน ภิกฺขเว นิสฺสชฺชิตพฺพํ เป อิทํ เม ภนฺเต จีวรํ
อติเรกฉารตฺตํ วิปฺปวุตฺถํ อญฺญตฺร ภิกฺขุสมฺมติยา นิสฺสคฺคิยํ อิมาหํ
สงฺฆสฺส นิสฺสชฺชามีติ เป ทเทยฺยาติ เป ทเทยฺยุนฺติ เป
อายสฺมโต ทมฺมีติ
อติเรกฉารตฺเต อติเรกสญฺญี วิปฺปวสติ อญฺญตฺร
ภิกฺขุสมฺมติยา นิสฺสคฺคิยํ ปาจิตฺติยํ อติเรกฉารตฺเต เวมติโก
วิปฺปวสติ อญฺญตฺร ภิกฺขุสมฺมติยา นิสฺสคฺคิยํ ปาจิตฺติยํ
อติเรกฉารตฺเต อูนกสญฺญี วิปฺปวสติ อญฺญตฺร ภิกฺขุสมฺมติยา นิสฺสคฺคิยํ
ปาจิตฺติยํ อปฺปจฺจุทฺธเฏ ปจฺจุทฺธฏสญฺญี อวิสฺสชฺชิเต
วิสฺสชฺชิตสญฺญี อนฏฺเฐ นฏฺฐสญฺญี อวินฏฺเฐ วินฏฺฐสญฺญี อทฑฺเฒ


ทฑฺฒสญฺญี อวิลุตฺเต วิลุตฺตสญฺญี วิปฺปวสติ อญฺญตฺร
ภิกฺขุสมฺมติยา นิสฺสคฺคิยํ ปาจิตฺติยํ นิสฺสคฺคิยํ จีวรํ อนิสฺสชฺชิตฺวา
ปริภุญฺชติ อาปตฺติ ทุกฺกฏสฺส อูนกฉารตฺเต อติเรกสญฺญี
อาปตฺติ ทุกฺกฏสฺส อูนกฉารตฺเต เวมติโก อาปตฺติ ทุกฺกฏสฺส
อูนกฉารตฺเต อูนกสญฺญี อนาปตฺติ
อนาปตฺติ ฉารตฺตํ วิปฺปวสติ อูนกฉารตฺตํ วิปฺปวสติ
ฉารตฺตํ วิปฺปวสิตฺวา ปุน คามสีมํ โอกฺกมิตฺวา วสิตฺวา ปกฺกมติ
อนฺโตฉารตฺตํ ปจฺจุทฺธรติ วิสฺสชฺเชติ นสฺสติ วินสฺสติ ทยฺหติ
อจฺฉินฺทิตฺวา คณฺหาติ วิสฺสาสํ คณฺหาติ ภิกฺขุสมฺมติยา
อุมฺมตฺตกสฺส อาทิกมฺมิกสฺสาติ
นวมสิกฺขาปทํ นิฏฺฐิตํ




ทสมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน สาวตฺถิยํ
อญฺญตรสฺส ปูคสฺส สงฺฆสฺส สจีวรภตฺตํ ปฏิยตฺตํ โหติ โภเชตฺวา
จีวเรน อจฺฉาเทสฺสามาติ อถโข ฉพฺพคฺคิยา ภิกฺขู เยน
โส ปูโค เตนุปสงฺกมึสุ อุปสงฺกมิตฺวา ตํ ปูคํ เอตทโวจุํ
เทถาวุโส อมฺหากํ อิมานิ จีวรานีติ น มยํ ภนฺเต ทสฺสาม
อมฺหากํ สงฺฆสฺส อนุวสฺสํ สจีวรภิกฺขา ปญฺญตฺตาติ พหู อาวุโส
สงฺฆสฺส ทายกา พหู สงฺฆสฺส ภตฺตา มยํ ตุเมฺห นิสฺสาย ตุเมฺห
สมฺปสฺสนฺตา อิธ วิหราม ตุเมฺห เจ อมฺหากํ น ทสฺสถ อถ
โกจรหิ อมฺหากํ ทสฺสติ เทถาวุโส อมฺหากํ อิมานิ จีวรานีติ
อถโข โส ปูโค ฉพฺพคฺคิเยหิ ภิกฺขูหิ นิปฺปีฬิยมาโน ยถาปฏิยตฺตํ
จีวรํ ฉพฺพคฺคิยานํ ภิกฺขูนํ ทตฺวา สงฺฆํ ภตฺเตน ปริวิสิ เย เต
ภิกฺขู ชานนฺติ สงฺฆสฺส สจีวรภตฺตํ ปฏิยตฺตํ น จ ชานนฺติ
ฉพฺพคฺคิยานํ ภิกฺขูนํ ทินฺนนฺติ เต เอวมาหํสุ โอโณเชถ อาวุโส
สงฺฆสฺส จีวรนฺติ นตฺถิ ภนฺเต ยถาปฏิยตฺตํ จีวรํ อยฺยา
ฉพฺพคฺคิยา อตฺตโน ปริณาเมสุนฺติ เย เต ภิกฺขู อปฺปิจฺฉา
เป เต อุชฺฌายนฺติ ขียนฺติ วิปาเจนฺติ กถํ หิ นาม
ฉพฺพคฺคิยา ภิกฺขู ชานํ สงฺฆิกํ ลาภํ ปริณตํ อตฺตโน


ปริณาเมสฺสนฺตีติ อถโข เต ภิกฺขู ภควโต เอตมตฺถํ อาโรเจสุํ
สจฺจํ กิร ตุเมฺห ภิกฺขเว ชานํ สงฺฆิกํ ลาภํ ปริณตํ อตฺตโน
ปริณาเมถาติ สจฺจํ ภควาติ วิครหิ พุทฺโธ ภควา กถํ
หิ นาม ตุเมฺห โมฆปุริสา ชานํ สงฺฆิกํ ลาภํ ปริณตํ อตฺตโน
ปริณาเมสฺสถ เนตํ โมฆปุริสา อปฺปสนฺนานํ วา ปสาทาย
ปสนฺนานํ วา ภิยฺโยภาวาย เป เอวญฺจ ปน ภิกฺขเว อิมํ
สิกฺขาปทํ อุทฺทิเสยฺยาถ โย ปน ภิกฺขุ ชานํ สงฺฆิกํ ลาภํ ปริณตํ
อตฺตโน ปริณาเมยฺย นิสฺสคฺคิยํ ปาจิตฺติยนฺติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ ชานาติ นาม สามํ วา
ชานาติ อญฺเญ วา ตสฺส อาโรเจนฺติ โส วา อาโรเจติ
สงฺฆิกํ นาม สงฺฆสฺส ทินฺนํ โหติ ปริจฺจตฺตํ ลาโภ นาม
จีวรปิณฺฑปาตเสนาสนคิลานปจฺจยเภสชฺชปริกฺขารา อนฺตมโส
จุณฺณปิณฺโฑปิ ทนฺตกฏฺฐํปิ ทสิกสุตฺตํปิ ปริณตํ นาม ทสฺสาม
กริสฺสามาติ วาจา ภินฺนา โหติ อตฺตโน ปริณาเมติ ปโยเค
ทุกฺกฏํ ปฏิลาเภน นิสฺสคฺคิยํ โหติ นิสฺสชฺชิตพฺพํ สงฺฆสฺส วา
คณสฺส วา ปุคฺคลสฺส วา เอวญฺจ ปน ภิกฺขเว นิสฺสชฺชิตพฺพํ เป
อิทํ เม ภนฺเต ชานํ สงฺฆิกํ ลาภํ ปริณตํ อตฺตโน
ปริณามิตํ นิสฺสคฺคิยํ อิมาหํ สงฺฆสฺส นิสฺสชฺชามีติ เป
ทเทยฺยาติ เป ทเทยฺยุนฺติ เป อายสฺมโต ทมฺมีติ


ปริณเต ปริณตสญฺญี อตฺตโน ปริณาเมติ นิสฺสคฺคิยํ ปาจิตฺติยํ
ปริณเต เวมติโก อตฺตโน ปริณาเมติ อาปตฺติ ทุกฺกฏสฺส
ปริณเต อปริณตสญฺญี อตฺตโน ปริณาเมติ อนาปตฺติ สงฺฆสฺส
ปริณตํ อญฺญสงฺฆสฺส วา เจติยสฺส วา ปริณาเมติ อาปตฺติ
ทุกฺกฏสฺส เจติยสฺส ปริณตํ อญฺญเจติยสฺส วา สงฺฆสฺส วา
คณสฺส วา ปุคฺคลสฺส วา ปริณาเมติ อาปตฺติ ทุกฺกฏสฺส
ปุคฺคลสฺส ปริณตํ อญฺญปุคฺคลสฺส วา สงฺฆสฺส วา คณสฺส วา
เจติยสฺส วา ปริณาเมติ อาปตฺติ ทุกฺกฏสฺส อปริณเต
ปริณตสญฺญี อาปตฺติ ทุกฺกฏสฺส อปริณเต เวมติโก อาปตฺติ
ทุกฺกฏสฺส อปริณเต อปริณตสญฺญี อนาปตฺติ
อนาปตฺติ กตฺถ เทมาติ ปุจฺฉิยมาโน ยตฺถ ตุมฺหากํ
เทยฺยธมฺโม ปริโภคํ วา ลเภยฺย ปฏิสงฺขารํ วา ลเภยฺย จิรฏฺฐิติโก
วา อสฺส ยตฺถ วา ปน ตุมฺหากํ จิตฺตํ ปสีทติ ตตฺถ เทถาติ
ภณติ อุมฺมตฺตกสฺส อาทิกมฺมิกสฺสาติ
ทสมสิกฺขาปทํ นิฏฺฐิตํ
ปตฺตวคฺโค ตติโย

ตสฺสุทฺทานํ
เทฺว จ ปตฺตานิ เภสชฺชํ วสฺสิกา ทานปญฺจมํ
สามํ วายาปนาจฺเจโก สาสงฺกํ สงฺฆิเกน จาติ



อุทฺทิฏฺฐา โข อายสฺมนฺโต ตึส นิสฺสคฺคิยา ปาจิตฺติยา
ธมฺมา ตตฺถายสฺมนฺเต ปุจฺฉามิ กจฺจิตฺถ ปริสุทฺธา ทุติยมฺปิ
ปุจฺฉามิ กจฺจิตฺถ ปริสุทฺธา ตติยมฺปิ ปุจฺฉามิ กจฺจิตฺถ ปริสุทฺธา
ปริสุทฺเธตฺถายสฺมนฺโต ตสฺมา ตุณฺหี เอวเมตํ ธารยามีติ
นิสฺสคฺคิยกณฺฑํ นิฏฺฐิตํ



ปาจิตฺติยกณฺฑํ
อิเม โข ปนายสฺมนฺโต เทฺวนวุติ ปาจิตฺติยา ธมฺมา อุทฺเทสํ อาคจฺฉนฺติ
มุสาวาทวคฺคสฺส ปฐมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน หตฺถโก
สกฺยปุตฺโต วาทกฺขิตฺโต โหติ โส ติตฺถิเยหิ สทฺธึ สลฺลปนฺโต
อวชานิตฺวา ปฏิชานาติ ปฏิชานิตฺวา อวชานาติ อญฺเญนญฺญํ
ปฏิจรติ สมฺปชานมุสา ภาสติ สงฺเกตํ กตฺวา วิสํวาเทติ ติตฺถิยา
อุชฺฌายนฺติ ขียนฺติ วิปาเจนฺติ กถํ หิ นาม หตฺถโก สกฺยปุตฺโต
อเมฺหหิ สทฺธึ สลฺลปนฺโต อวชานิตฺวา ปฏิชานิสฺสติ ปฏิชานิตฺวา
อวชานิสฺสติ อญฺเญนญฺญํ ปฏิจริสฺสติ สมฺปชานมุสา ภาสิสฺสติ
สงฺเกตํ กตฺวา วิสํวาเทสฺสตีติ อสฺโสสุํ โข ภิกฺขู เตสํ ติตฺถิยานํ
อุชฺฌายนฺตานํ ขียนฺตานํ วิปาเจนฺตานํ อถโข เต ภิกฺขู เยน
หตฺถโก สกฺยปุตฺโต เตนุปสงฺกมึสุ อุปสงฺกมิตฺวา หตฺถกํ สกฺยปุตฺตํ
เอตทโวจุํ สจฺจํ กิร ตฺวํ อาวุโส หตฺถก ติตฺถิเยหิ สทฺธึ
สลฺลปนฺโต อวชานิตฺวา ปฏิชานาสิ ปฏิชานิตฺวา อวชานาสิ
อญฺเญนญฺญํ ปฏิจรสิ สมฺปชานมุสา ภาสสิ สงฺเกตํ กตฺวา วิสํวาเทสีติ
เอเต โข อาวุโส ติตฺถิยา นาม เยน เกนจิ เชตพฺพา น เตสํ



ชโย ทาตพฺโพติ เย เต ภิกฺขู อปฺปิจฺฉา เป เต อุชฺฌายนฺติ
ขียนฺติ วิปาเจนฺติ กถํ หิ นาม หตฺถโก สกฺยปุตฺโต ติตฺถิเยหิ
สทฺธึ สลฺลปนฺโต อวชานิตฺวา ปฏิชานิสฺสติ ปฏิชานิตฺวา อวชานิสฺสติ
อญฺเญนญฺญํ ปฏิจริสฺสติ สมฺปชานมุสา ภาสิสฺสติ สงฺเกตํ กตฺวา
วิสํวาเทสฺสตีติ อถโข เต ภิกฺขู ภควโต เอตมตฺถํ อาโรเจสุํ
อถโข ภควา เอตสฺมึ นิทาเน เอตสฺมึ ปกรเณ ภิกฺขุสงฺฆํ
สนฺนิปาตาเปตฺวา หตฺถกํ สกฺยปุตฺตํ ปฏิปุจฺฉิ สจฺจํ กิร ตฺวํ
หตฺถก ติตฺถิเยหิ สทฺธึ สลฺลปนฺโต อวชานิตฺวา ปฏิชานาสิ
ปฏิชานิตฺวา อวชานาสิ อญฺเญนญฺญํ ปฏิจรสิ สมฺปชานมุสา ภาสสิ
สงฺเกตํ กตฺวา วิสํวาเทสีติ สจฺจํ ภควาติ วิครหิ พุทฺโธ
ภควา กถํ หิ นาม ตฺวํ โมฆปุริส ติตฺถิเยหิ สทฺธึ สลฺลปนฺโต
อวชานิตฺวา ปฏิชานิสฺสสิ ปฏิชานิตฺวา อวชานิสฺสสิ อญฺเญนญฺญํ
ปฏิจริสฺสสิ สมฺปชานมุสา ภาสิสฺสสิ สงฺเกตํ กตฺวา วิสํวาเทสฺสสิ
เนตํ โมฆปุริส อปฺปสนฺนานํ วา ปสาทาย ปสนฺนานํ วา
ภิยฺโยภาวาย เป เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ
สมฺปชานมุสาวาเท ปาจิตฺติยนฺติ
สมฺปชานมุสาวาโท นาม วิสํวาทนปุเรกฺขารสฺส วาจา
คีรา พฺยปโถ วจีเภโท วาจสิกา วิญฺญตฺติ อฏฺฐ อนริยโวหารา
อทิฏฺฐํ ทิฏฺฐํ เมติ อสฺสุตํ สุตํ เมติ อมุตํ มุตํ เมติ
อวิญฺญาตํ วิญฺญาตํ เมติ ทิฏฺฐํ อทิฏฺฐํ เมติ สุตํ อสฺสุตํ



เมติ มุตํ อมุตํ เมติ วิญฺญาตํ อวิญฺญาตํ เมติ
อทิฏฺฐํ นาม น จกฺขุนา ทิฏฺฐํ อสฺสุตํ นาม น
โสเตน สุตํ อมุตํ นาม น ฆาเนน ฆายิตํ น ชิวฺหาย
สายิตํ น กาเยน ผุฏฺฐํ อวิญฺญาตํ นาม น มนสา วิญฺญาตํ
ทิฏฺฐํ นาม จกฺขุนา ทิฏฺฐํ สุตํ นาม โสเตน สุตํ มุตํ
นาม ฆาเนน ฆายิตํ ชิวฺหาย สายิตํ กาเยน ผุฏฺฐํ วิญฺญาตํ
นาม มนสา วิญฺญาตํ
ตีหากาเรหิ อทิฏฺฐํ ทิฏฺฐํ เมติ สมฺปชานมุสา
ภณนฺตสฺส อาปตฺติ ปาจิตฺติยสฺส ปุพฺเพวสฺส โหติ มุสา ภณิสฺสนฺติ
ภณนฺตสฺส โหติ มุสา ภณามีติ ภณิตสฺส โหติ มุสา มยา
ภณิตนฺติ จตูหากาเรหิ อทิฏฺฐํ ทิฏฺฐํ เมติ สมฺปชานมุสา
ภณนฺตสฺส อาปตฺติ ปาจิตฺติยสฺส ปุพฺเพวสฺส โหติ มุสา
ภณิสฺสนฺติ ภณนฺตสฺส โหติ มุสา ภณามีติ ภณิตสฺส โหติ
มุสา มยา ภณิตนฺติ วินิธาย ทิฏฺฐึ ปญฺจหากาเรหิ อทิฏฺฐํ
ทิฏฺฐํ เมติ สมฺปชานมุสา ภณนฺตสฺส อาปตฺติ ปาจิตฺติยสฺส ปุพฺเพวสฺส
โหติ มุสา ภณิสฺสนฺติ ภณนฺตสฺส โหติ มุสา ภณามีติ
ภณิตสฺส โหติ มุสา มยา ภณิตนฺติ วินิธาย ทิฏฺฐึ วินิธาย
ขนฺตึ ฉหากาเรหิ อทิฏฺฐํ ทิฏฺฐํ เมติ สมฺปชานมุสา ภณนฺตสฺส
อาปตฺติ ปาจิตฺติยสฺส ปุพฺเพวสฺส โหติ มุสา ภณิสฺสนฺติ
ภณนฺตสฺส โหติ มุสา ภณามีติ ภณิตสฺส โหติ มุสา มยา


ภณิตนฺติ วินิธาย ทิฏฺฐึ วินิธาย ขนฺตึ วินิธาย รุจึ
สตฺตหากาเรหิ อทิฏฺฐํ ทิฏฺฐํ เมติ สมฺปชานมุสา ภณนฺตสฺส อาปตฺติ
ปาจิตฺติยสฺส ปุพฺเพวสฺส โหติ มุสา ภณิสฺสนฺติ ภณนฺตสฺส
โหติ มุสา ภณามีติ ภณิตสฺส โหติ มุสา มยา ภณิตนฺติ
วินิธาย ทิฏฺฐึ วินิธาย ขนฺตึ วินิธาย รุจึ วินิธาย ภาวํ ตีหากาเรหิ
อสฺสุตํ สุตํ เมติ เป อมุตํ มุตํ เมติ เป อวิญฺญาตํ
วิญฺญาตํ เมติ สมฺปชานมุสา ภณนฺตสฺส อาปตฺติ ปาจิตฺติยสฺส
ปุพฺเพวสฺส โหติ มุสา ภณิสฺสนฺติ ภณนฺตสฺส โหติ มุสา
ภณามีติ ภณิตสฺส โหติ มุสา มยา ภณิตนฺติ จตูหากาเรหิ
เป ปญฺจหากาเรหิ เป ฉหากาเรหิ เป สตฺตหากาเรหิ
อวิญฺญาตํ วิญฺญาตํ เมติ สมฺปชานมุสา ภณนฺตสฺส อาปตฺติ
ปาจิตฺติยสฺส ปุพฺเพวสฺส โหติ มุสา ภณิสฺสนฺติ ภณนฺตสฺส
โหติ มุสา ภณามีติ ภณิตสฺส โหติ มุสา มยา ภณิตนฺติ
วินิธาย ทิฏฺฐึ วินิธาย ขนฺตึ วินิธาย รุจึ วินิธาย ภาวํ
ตีหากาเรหิ อทิฏฺฐํ ทิฏฺฐญฺจ เม สุตญฺจาติ สมฺปชานมุสา
ภณนฺตสฺส อาปตฺติ ปาจิตฺติยสฺส เป ตีหากาเรหิ
อทิฏฺฐํ ทิฏฺฐญฺจ เม มุตญฺจาติ เป ตีหากาเรหิ อทิฏฺฐํ
ทิฏฺฐญฺจ เม วิญฺญาตญฺจาติ สมฺปชานมุสา ภณนฺตสฺส อาปตฺติ
ปาจิตฺติยสฺส เป ตีหากาเรหิ อทิฏฺฐํ ทิฏฺฐญฺจ เม สุตญฺจ
มุตญฺจาติ เป ตีหากาเรหิ อทิฏฺฐํ ทิฏฺฐญฺจ เม สุตญฺจ


วิญฺญาตญฺจาติ เป ตีหากาเรหิ อทิฏฺฐํ ทิฏฺฐญฺจ เม สุตญฺจ
มุตญฺจ วิญฺญาตญฺจาติ สมฺปชานมุสา ภณนฺตสฺส อาปตฺติ
ปาจิตฺติยสฺส เป ตีหากาเรหิ อสฺสุตํ สุตญฺจ เม มุตญฺจาติ เป
ตีหากาเรหิ อสฺสุตํ สุตญฺจ เม วิญฺญาตญฺจาติ เป ตีหากาเรหิ
อสฺสุตํ สุตญฺจ เม ทิฏฺฐญฺจาติ เป ตีหากาเรหิ อสฺสุตํ
สุตญฺจ เม มุตญฺจ วิญฺญาตญฺจาติ เป ตีหากาเรหิ อสฺสุตํ
สุตญฺจ เม มุตญฺจ ทิฏฺฐญฺจาติ เป ตีหากาเรหิ อสฺสุตํ
สุตญฺจ เม มุตญฺจ วิญฺญาตญฺจ ทิฏฺฐญฺจาติ เป ตีหากาเรหิ
อมุตํ มุตญฺจ เม วิญฺญาตญฺจาติ เป ตีหากาเรหิ อมุตํ
มุตญฺจ เม ทิฏฺฐญฺจาติ เป ตีหากาเรหิ อมุตํ มุตญฺจ
เม สุตญฺจาติ เป ตีหากาเรหิ อมุตํ มุตญฺจ เม วิญฺญาตญฺจ
ทิฏฺฐญฺจาติ เป ตีหากาเรหิ อมุตํ มุตญฺจ เม วิญฺญาตญฺจ
สุตญฺจาติ เป ตีหากาเรหิ อมุตํ มุตญฺจ เม วิญฺญาตญฺจ
ทิฏฺฐญฺจ สุตญฺจาติ เป ตีหากาเรหิ อวิญฺญาตํ วิญฺญาตญฺจ
เม ทิฏฺฐญฺจาติ เป ตีหากาเรหิ อวิญฺญาตํ วิญฺญาตญฺจ
เม สุตญฺจาติ เป ตีหากาเรหิ อวิญฺญาตํ วิญฺญาตญฺจ
เม มุตญฺจาติ เป ตีหากาเรหิ อวิญฺญาตํ วิญฺญาตญฺจ เม
ทิฏฺฐญฺจ สุตญฺจาติ เป ตีหากาเรหิ อวิญฺญาตํ วิญฺญาตญฺจ
เม ทิฏฺฐญฺจ มุตญฺจาติ เป ตีหากาเรหิ อวิญฺญาตํ วิญฺญาตญฺจ
เม ทิฏฺฐญฺจ สุตญฺจ มุตญฺจาติ สมฺปชานมุสา ภณนฺตสฺส


อาปตฺติ ปาจิตฺติยสฺส เป
ตีหากาเรหิ ทิฏฺฐํ อทิฏฺฐํ เมติ สมฺปชานมุสา
ภณนฺตสฺส อาปตฺติ ปาจิตฺติยสฺส ปุพฺเพวสฺส โหติ มุสา ภณิสฺสนฺติ
ภณนฺตสฺส โหติ มุสา ภณามีติ ภณิตสฺส โหติ มุสา มยา
ภณิตนฺติ จตูหากาเรหิ เป ปญฺจหากาเรหิ เป
ฉหากาเรหิ เป สตฺตหากาเรหิ ทิฏฺฐํ อทิฏฺฐํ เมติ สมฺปชานมุสา
ภณนฺตสฺส อาปตฺติ ปาจิตฺติยสฺส ปุพฺเพวสฺส โหติ มุสา
ภณิสฺสนฺติ ภณนฺตสฺส โหติ มุสา ภณามีติ ภณิตสฺส โหติ
มุสา มยา ภณิตนฺติ วินิธาย ทิฏฺฐึ วินิธาย ขนฺตึ วินิธาย รุจึ
วินิธาย ภาวํ ตีหากาเรหิ สุตํ อสฺสุตํ เมติ เป มุตํ อมุตํ
เมติ เป วิญฺญาตํ อวิญฺญาตํ เมติ สมฺปชานมุสา ภณนฺตสฺส
อาปตฺติ ปาจิตฺติยสฺส ปุพฺเพวสฺส โหติ มุสา ภณิสฺสนฺติ
ภณนฺตสฺส โหติ มุสา ภณามีติ ภณิตสฺส โหติ มุสา มยา
ภณิตนฺติ จตูหากาเรหิ เป ปญฺจหากาเรหิ เป ฉหากาเรหิ
เป สตฺตหากาเรหิ วิญฺญาตํ อวิญฺญาตํ เมติ สมฺปชานมุสา
ภณนฺตสฺส อาปตฺติ ปาจิตฺติยสฺส ปุพฺเพวสฺส โหติ มุสา
ภณิสฺสนฺติ ภณนฺตสฺส โหติ มุสา ภณามีติ ภณิตสฺส โหติ
มุสา มยา ภณิตนฺติ วินิธาย ทิฏฺฐึ วินิธาย ขนฺตึ วินิธาย รุจึ
วินิธาย ภาวํ
ตีหากาเรหิ ทิฏฺฐํ สุตํ เมติ เป ตีหากาเรหิ


ทิฏฺฐํ มุตํ เมติ เป ตีหากาเรหิ ทิฏฺฐํ วิญฺญาตํ เมติ
สมฺปชานมุสา ภณนฺตสฺส อาปตฺติ ปาจิตฺติยสฺส เป ตีหากาเรหิ
ทิฏฺฐํ สุตญฺจ เม มุตญฺจาติ เป ตีหากาเรหิ ทิฏฺฐํ สุตญฺจ
เม วิญฺญาตญฺจาติ เป ตีหากาเรหิ ทิฏฺฐํ สุตญฺจ เม
มุตญฺจ วิญฺญาตญฺจาติ สมฺปชานมุสา ภณนฺตสฺส อาปตฺติ
ปาจิตฺติยสฺส เป ตีหากาเรหิ สุตํ มุตํ เมติ เป สุตํ วิญฺญาตํ
เมติ เป สุตํ ทิฏฺฐํ เมติ สมฺปชานมุสา ภณนฺตสฺส อาปตฺติ
ปาจิตฺติยสฺส เป ตีหากาเรหิ สุตํ มุตญฺจ เม วิญฺญาตญฺจาติ
เป สุตํ มุตญฺจ เม ทิฏฺฐญฺจาติ เป สุตํ มุตญฺจ
เม วิญฺญาตญฺจ ทิฏฺฐญฺจาติ สมฺปชานมุสา ภณนฺตสฺส อาปตฺติ
ปาจิตฺติยสฺส เป ตีหากาเรหิ มุตํ วิญฺญาตํ เมติ เป
มุตํ ทิฏฺฐํ เมติ เป มุตํ สุตํ เมติ เป ตีหากาเรหิ
มุตํ วิญฺญาตญฺจ เม ทิฏฺฐญฺจาติ เป มุตํ วิญฺญาตญฺจ
เม สุตญฺจาติ เป มุตํ วิญฺญาตญฺจ เม ทิฏฺฐญฺจ สุตญฺจาติ
เป ตีหากาเรหิ วิญฺญาตํ ทิฏฺฐํ เมติ เป วิญฺญาตํ
สุตํ เมติ เป วิญฺญาตํ มุตํ เมติ เป ตีหากาเรหิ
วิญฺญาตํ ทิฏฺฐญฺจ เม สุตญฺจาติ เป วิญฺญาตํ ทิฏฺฐญฺจ
เม มุตญฺจาติ เป วิญฺญาตํ ทิฏฺฐญฺจ เม สุตญฺจ มุตญฺจาติ
สมฺปชานมุสา ภณนฺตสฺส อาปตฺติ ปาจิตฺติยสฺส เป
ตีหากาเรหิ ทิฏฺเฐ เวมติโก ทิฏฺฐํ โนกปฺเปติ ทิฏฺฐํ


นสฺสรติ ทิฏฺฐํ ปมุฏฺโฐ โหติ ทิฏฺฐญฺจ เม สุตญฺจาติ สมฺปชานมุสา
ภณนฺตสฺส อาปตฺติ ปาจิตฺติยสฺส เป ทิฏฺฐญฺจ เม สุตญฺจ
มุตญฺจ วิญฺญาตญฺจาติ สมฺปชานมุสา ภณนฺตสฺส อาปตฺติ
ปาจิตฺติยสฺส เป สุเต เวมติโก สุตํ โนกปฺเปติ สุตํ นสฺสรติ
สุตํ ปมุฏฺโฐ โหติ เป มุเต เวมติโก มุตํ โนกปฺเปติ
มุตํ นสฺสรติ มุตํ ปมุฏฺโฐ โหติ เป ตีหากาเรหิ วิญฺญาเต
เวมติโก วิญฺญาตํ โนกปฺเปติ วิญฺญาตํ นสฺสรติ วิญฺญาตํ ปมุฏฺโฐ
โหติ วิญฺญาตญฺจ เม ทิฏฺฐญฺจาติ เป วิญฺญาตญฺจ เม
สุตญฺจาติ เป วิญฺญาตญฺจ เม มุตญฺจาติ เป วิญฺญาตญฺจ
เม ทิฏฺฐญฺจ สุตญฺจาติ เป วิญฺญาตญฺจ เม ทิฏฺฐญฺจ
มุตญฺจาติ เป วิญฺญาตญฺจ เม ทิฏฺฐญฺจ สุตญฺจ มุตญฺจาติ
สมฺปชานมุสา ภณนฺตสฺส อาปตฺติ ปาจิตฺติยสฺส ปุพฺเพวสฺส โหติ
มุสา ภณิสฺสนฺติ ภณนฺตสฺส โหติ มุสา ภณามีติ ภณิตสฺส
โหติ มุสา มยา ภณิตนฺติ จตูหากาเรหิ เป ปญฺจหากาเรหิ
เป ฉหากาเรหิ เป สตฺตหากาเรหิ วิญฺญาเต
เวมติโก วิญฺญาเต โนกปฺเปติ วิญฺญาตํ นสฺสรติ วิญฺญาตํ ปมุฏฺโฐ
โหติ วิญฺญาตญฺจ เม ทิฏฺฐญฺจ สุตญฺจ มุตญฺจาติ สมฺปชานมุสา
ภณนฺตสฺส อาปตฺติ ปาจิตฺติยสฺส ปุพฺเพวสฺส โหติ มุสา
ภณิสฺสนฺติ ภณนฺตสฺส โหติ มุสา ภณามีติ ภณิตสฺส โหติ



มุสา มยา ภณิตนฺติ วินิธาย ทิฏฺฐึ วินิธาย ขนฺตึ วินิธาย รุจึ
วินิธาย ภาวํ
อนาปตฺติ ทวาย ภณติ รวาย ภณติ ทวาย ภณติ
นาม สหสา ภณติ รวาย ภณติ นาม อญฺญํ ภณิสฺสามีติ
อญฺญํ ภณติ อุมฺมตฺตกสฺส อาทิกมฺมิกสฺสาติ
ปฐมสิกฺขาปทํ นิฏฺฐิตํ




ทุติยสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺสาราเม เตน โข ปน สมเยน ฉพฺพคฺคิยา
ภิกฺขู เปสเลหิ ภิกฺขูหิ สทฺธึ ภณฺฑนฺตา เปสเล ภิกฺขู โอมสนฺติ
ชาติยาปิ นาเมนปิ โคตฺเตนปิ กมฺเมนปิ สิปฺเปนปิ อาพาเธนปิ
ลิงฺเคนปิ กิเลเสนปิ อาปตฺติยาปิ หีเนนปิ อกฺโกเสน ขขเสนฺติ
วมฺเภนฺติ เย เต ภิกฺขู อปฺปิจฺฉา เป เต อุชฺฌายนฺติ
ขียนฺติ วิปาเจนฺติ กถํ หิ นาม ฉพฺพคฺคิยา ภิกฺขู เปสเลหิ ภิกฺขูหิ
สทฺธึ ภณฺฑนฺตา เปสเล ภิกฺขู โอมสิสฺสนฺติ ชาติยาปิ นาเมนปิ
โคตฺเตนปิ กมฺเมนปิ สิปฺเปนปิ อาพาเธนปิ ลิงฺเคนปิ กิเลเสนปิ
อาปตฺติยาปิ หีเนนปิ อกฺโกเสน ขขเสสฺสนฺติ วมฺเภสฺสนฺตีติ
อถโข เต ภิกฺขู ภควโต เอตมตฺถํ อาโรเจสุํ สจฺจํ กิร ตุเมฺห
ภิกฺขเว เปสเลหิ ภิกฺขูหิ สทฺธึ ภณฺฑนฺตา เปสเล ภิกฺขู โอมสถ
ชาติยาปิ นาเมนปิ โคตฺเตนปิ กมฺเมนปิ สิปฺเปนปิ อาพาเธนปิ
ลิงฺเคนปิ กิเลเสนปิ อาปตฺติยาปิ หีเนนปิ อกฺโกเสน ขขเสถ
วมฺเภถาติ สจฺจํ ภควาติ วิครหิ พุทฺโธ ภควา กถํ หิ นาม
ตุเมฺห โมฆปุริสา เปสเลหิ ภิกฺขูหิ สทฺธึ ภณฺฑนฺตา เปสเล
ภิกฺขู โอมสิสฺสถ ชาติยาปิ เป หีเนนปิ อกฺโกเสน ขขเสสฺสถ



วมฺเภสฺสถ เนตํ โมฆปุริสา อปฺปสนฺนานํ วา ปสาทาย ปสนฺนานํ
วา ภิยฺโยภาวาย เป วิครหิตฺวา ธมฺมึ กถํ กตฺวา ภิกฺขู
อามนฺเตสิ
ภูตปุพฺพํ ภิกฺขเว ตกฺกสิลายํ อญฺญตรสฺส พฺราหฺมณสฺส
นนฺทิวิสาโล นาม พลิพทฺโท อโหสิ อถโข ภิกฺขเว นนฺทิวิสาโล
พลิพทฺโท ตํ พฺราหฺมณํ เอตทโวจ คจฺฉ ตฺวํ พฺราหฺมณ
เสฏฺฐินา สทฺธึ สหสฺเสน อพฺภุทํ กโรหิ มยฺหํ พลิพทฺโท
สกฏสตํ อติพทฺธํ ปวฏฺเฏสฺสตีติ อถโข ภิกฺขเว โส พฺราหฺมโณ
เสฏฺฐินา สทฺธึ สหสฺเสน อพฺภุทํ อกาสิ มยฺหํ พลิพทฺโท
สกฏสตํ อติพทฺธํ ปวฏฺเฏสฺสตีติ อถโข ภิกฺขเว โส พฺราหฺมโณ
สกฏสตํ อติพนฺธิตฺวา นนฺทิวิสาลํ พลิพทฺทํ ยุญฺชิตฺวา เอตทโวจ
อญฺฉ กูฏ วหสฺสุ กูฏาติ อถโข ภิกฺขเว นนฺทิวิสาโล
พลิพทฺโท ตตฺเถว อฏฺฐาสิ อถโข ภิกฺขเว โส พฺราหฺมโณ
สหสฺเสน ปราชิโต ปชฺฌายิ อถโข ภิกฺขเว นนฺทิวิสาโล
พลิพทฺโท ตํ พฺราหฺมณํ เอตทโวจ กิสฺส ตฺวํ พฺราหฺมณ
ปชฺฌายสีติ ตถา หิ ปนาหํ โภ ตยา สหสฺเสน ปราชิโตติ
กิสฺส ปน มํ ตฺวํ พฺราหฺมณ อกูฏํ กูฏวาเทน ปาเปสิ คจฺฉ
ตฺวํ พฺราหฺมณ เสฏฺฐินา สทฺธึ ทฺวีหิ สหสฺเสหิ อพฺภุทํ กโรหิ
มยฺหํ พลิพทฺโท สกฏสตํ อติพทฺธํ ปวฏฺเฏสฺสตีติ มา จ มํ
อกูฏํ กูฏวาเทน ปาเปสีติ อถโข ภิกฺขเว โส พฺราหฺมโณ




เสฏฺฐินา สทฺธึ ทฺวีหิ สหสฺเสหิ อพฺภุทํ อกาสิ มยฺหํ พลิพทฺโท
สกฏสตํ อติพทฺธํ ปวฏฺเฏสฺสตีติ อถโข ภิกฺขเว โส พฺราหฺมโณ
สกฏสตํ อติพนฺธิตฺวา นนฺทิวิสาลํ พลิพทฺทํ ยุญฺชิตฺวา เอตทโวจ
อญฺฉ ภทฺร วหสฺสุ ภทฺราติ อถโข ภิกฺขเว นนฺทิวิสาโล
พลิพทฺโท สกฏสตํ อติพทฺธํ ปวฏฺเฏสิ
มนาปเมว ภาเสยฺย นามนาปํ กุทาจนํ
มนาปํ ภาสมานสฺส ครุภารํ อุทพฺพหิ
ธนญฺจ นํ อลพฺเภสิ เตน จตฺตมโน อหูติ
ตทาปิ เม ภิกฺขเว อมนาปา ขขสนา วมฺภนา กิมงฺคํ
ปเนตรหิ มนาปา ภวิสฺสติ ขขสนา วมฺภนา เนตํ ภิกฺขเว
อปฺปสนฺนานํ วา ปสาทาย เป เอวญฺจ ปน ภิกฺขเว อิมํ สิกฺขาปทํ
อุทฺทิเสยฺยาถ โอมสวาเท ปาจิตฺติยนฺติ
โอมสวาโท นาม ทสหิ อากาเรหิ โอมสติ ชาติยาปิ
นาเมนปิ โคตฺเตนปิ กมฺเมนปิ สิปฺเปนปิ อาพาเธนปิ ลิงฺเคนปิ
กิเลเสนปิ อาปตฺติยาปิ อกฺโกเสนปิ
ชาติ นาม เทฺว ชาติโย หีนา จ ชาติ อุกฺกฏฺฐา
จ ชาติ หีนา นาม ชาติ จณฺฑาลชาติ เวณชาติ เนสาทชาติ
รถการชาติ ปุกฺกุสชาติ เอสา หีนา นาม ชาติ อุกฺกฏฺฐา นาม
ชาติ ขตฺติยชาติ พฺราหฺมณชาติ เอสา อุกฺกฏฺฐา นาม ชาติ
นามํ นาม เทฺว นามานิ หีนญฺจ นามํ อุกฺกฏฺฐญฺจ



นามํ หีนํ นาม นามํ อวกณฺณกํ ชวกณฺณกํ ธนิฏฺฐกํ สวิฏฺฐกํ
กุลวฑฺฒกํ เตสุ เตสุ วา ปน ชนปเทสุ โอญฺญาตํ อวญฺญาตํ
หีฬิตํ ปริภูตํ อจิตีกตํ เอตํ หีนํ นาม นามํ อุกฺกฏฺฐํ นาม
นามํ พุทฺธปฏิสํยุตฺตํ ธมฺมปฏิสํยุตฺตํ สงฺฆปฏิสํยุตฺตํ เตสุ เตสุ วา
ปน ชนปเทสุ อโนญฺญาตํ อนวญฺญาตํ อหีฬิตํ อปริภูตํ จิตีกตํ
เอตํ อุกฺกฏฺฐํ นาม นามํ
โคตฺตํ นาม เทฺว โคตฺตานิ หีนญฺจ โคตฺตํ อุกฺกฏฺฐญฺจ
โคตฺตํ หีนํ นาม ภารทฺวาชโคตฺตํ เตสุ เตสุ วา ปน ชนปเทสุ
โอญฺญาตํ อวญฺญาตํ หีฬิตํ ปริภูตํ อจิตีกตํ เอตํ หีนํ นาม
โคตฺตํ อุกฺกฏฺฐํ นาม โคตฺตํ โคตมโคตฺตํ โมคฺคลฺลานโคตฺตํ
กจฺจายนโคตฺตํ วาเสฏฺฐโคตฺตํ เตสุ เตสุ วา ปน ชนปเทสุ
อโนญฺญาตํ อนวญฺญาตํ อหีฬิตํ อปริภูตํ จิตีกตํ เอตํ อุกฺกฏฺฐํ
นาม โคตฺตํ
กมฺมํ นาม เทฺว กมฺมานิ หีนญฺจ กมฺมํ อุกฺกฏฺฐญฺจ
กมฺมํ หีนํ นาม กมฺมํ โกฏฺฐกกมฺมํ ปุปฺผฉฑฺฑกกมฺมํ เตสุ
เตสุ วา ปน ชนปเทสุ โอญฺญาตํ อวญฺญาตํ หีฬิตํ ปริภูตํ
อจิตีกตํ เอตํ หีนํ นาม กมฺมํ อุกฺกฏฺฐํ นาม กมฺมํ กสิ
วณิชฺชา โครกฺขา เตสุ เตสุ วา ปน ชนปเทสุ อโนญฺญาตํ
อนวญฺญาตํ อหีฬิตํ อปริภูตํ จิตีกตํ เอตํ อุกฺกฏฺฐํ นาม กมฺมํ
สิปฺปํ นาม เทฺว สิปฺปานิ หีนญฺจ สิปฺปํ อุกฺกฏฺฐญฺจ



สิปฺปํ หีนํ นาม สิปฺปํ นฬการสิปฺปํ กุมฺภการสิปฺปํ เปสการสิปฺปํ
จมฺมการสิปฺปํ นหาปิตสิปฺปํ เตสุ เตสุ วา ปน ชนปเทสุ โอญฺญาตํ
อวญฺญาตํ หีฬิตํ ปริภูตํ อจิตีกตํ เอตํ หีนํ นาม สิปฺปํ
อุกฺกฏฺฐํ นาม สิปฺปํ มุทฺธา คณนา เลขา เตสุ เตสุ วา ปน
ชนปเทสุ อโนญฺญาตํ อนวญฺญาตํ อหีฬิตํ อปริภูตํ จิตีกตํ เอตํ
อุกฺกฏฺฐํ นาม สิปฺปํ
สพฺเพปิ อาพาธา หีนา นาม อปิจ มธุเมโห อาพาโธ
อุกฺกฏฺโฐ
ลิงฺคํ นาม เทฺว ลิงฺคานิ หีนญฺจ ลิงฺคํ อุกฺกฏฺฐญฺจ
ลิงฺคํ หีนํ นาม ลิงฺคํ อติทีฆํ อติรสฺสํ อติกณฺหํ อจฺโจทาตํ
เอตํ หีนํ นาม ลิงฺคํ อุกฺกฏฺฐํ นาม ลิงฺคํ นาติทีฆํ นาติรสฺสํ
นาติกณฺหํ นาจฺโจทาตํ เอตํ อุกฺกฏฺฐํ นาม ลิงฺคํ
สพฺเพปิ กิเลสา หีนา
สพฺพาปิ อาปตฺติโย หีนา อปิจ โสตาปตฺติ สมาปตฺติ
อุกฺกฏฺฐา
อกฺโกโส นาม เทฺว อกฺโกสา หีโน จ อกฺโกโส
อุกฺกฏฺโฐ จ อกฺโกโส หีโน นาม อกฺโกโส โอฏฺโฐสิ
เมณฺโฑสิ โคโณสิ คทฺรโภสิ ติรจฺฉานคโตสิ เนรยิโกสิ
นตฺถิ ตุยฺหํ สุคติ ทุคฺคติเยว ตุยฺหํ ปาฏิกงฺขาติ ยกาเรน วา
ภกาเรน วา กาฏโกฏจิกาย วา เอโส หีโน นาม อกฺโกโส



อุกฺกฏฺโฐ นาม อกฺโกโส ปณฺฑิโตสิ พฺยตฺโตสิ เมธาวีสิ
พหุสฺสุโตสิ ธมฺมกถิโกสิ นตฺถิ ตุยฺหํ ทุคฺคติ สุคติเยว ตุยฺหํ
ปาฏิกงฺขาติ เอโส อุกฺกฏฺโฐ นาม อกฺโกโส
อุปสมฺปนฺโน อุปสมฺปนฺนํ ขขเสตุกาโม วมฺเภตุกาโม
มงฺกุกตฺตุกาโม หีเนน หีนํ วเทติ จณฺฑาลํ เวณํ เนสาทํ
รถการํ ปุกฺกุสํ จณฺฑาโลสิ เวโณสิ เนสาโทสิ รถกาโรสิ
ปุกฺกุโสสีติ ภณติ อาปตฺติ วาจาย วาจาย ปาจิตฺติยสฺส
อุปสมฺปนฺโน อุปสมฺปนฺนํ ขขเสตุกาโม วมฺเภตุกาโม
มงฺกุกตฺตุกาโม หีเนน อุกฺกฏฺฐํ วเทติ ขตฺติยํ พฺราหฺมณํ จณฺฑาโลสิ
เวโณสิ เนสาโทสิ รถกาโรสิ ปุกฺกุโสสีติ ภณติ อาปตฺติ
วาจาย วาจาย ปาจิตฺติยสฺส
อุปสมฺปนฺโน อุปสมฺปนฺนํ ขขเสตุกาโม วมฺเภตุกาโม
มงฺกุกตฺตุกาโม อุกฺกฏฺเฐน หีนํ วเทติ จณฺฑาลํ เวณํ เนสาทํ
รถการํ ปุกฺกุสํ ขตฺติโยสิ พฺราหฺมโณสีติ ภณติ อาปตฺติ วาจาย
วาจาย ปาจิตฺติยสฺส
อุปสมฺปนฺโน อุปสมฺปนฺนํ ขขเสตุกาโม วมฺเภตุกาโม
มงฺกุกตฺตุกาโม อุกฺกฏฺเฐน อุกฺกฏฺฐํ วเทติ ขตฺติยํ พฺราหฺมณํ
ขตฺติโยสิ พฺราหฺมโณสีติ ภณติ อาปตฺติ วาจาย วาจาย
ปาจิตฺติยสฺส



อุปสมฺปนฺโน อุปสมฺปนฺนํ ขขเสตุกาโม วมฺเภตุกาโม
มงฺกุกตฺตุกาโม หีเนน หีนํ วเทติ อวกณฺณกํ ชวกณฺณกํ ธนิฏฺฐกํ
สวิฏฺฐกํ กุลวฑฺฒกํ อวกณฺณโกสิ ชวกณฺณโกสิ ธนิฏฺฐโกสิ
สวิฏฺฐโกสิ กุลวฑฺฒโกสีติ ภณติ อาปตฺติ วาจาย วาจาย
ปาจิตฺติยสฺส
อุปสมฺปนฺโน อุปสมฺปนฺนํ ขขเสตุกาโม วมฺเภตุกาโม
มงฺกุกตฺตุกาโม หีเนน อุกฺกฏฺฐํ วเทติ พุทฺธรกฺขิตํ ธมฺมรกฺขิตํ
สงฺฆรกฺขิตํ อวกณฺณโกสิ ชวกณฺณโกสิ ธนิฏฺฐโกสิ สวิฏฺฐโกสิ
กุลวฑฺฒโกสีติ ภณติ อาปตฺติ วาจาย วาจาย ปาจิตฺติยสฺส
อุปสมฺปนฺโน อุปสมปนฺนํ ขขเสตุกาโม วมฺเภตุกาโม
มงฺกุกตฺตุกาโม อุกฺกฏฺเฐน หีนํ วเทติ อวกณฺณกํ ชวกณฺณกํ
ธนิฏฺฐกํ สวิฏฺฐกํ กุลวฑฺฒกํ พุทฺธรกฺขิโตสิ ธมฺมรกฺขิโตสิ
สงฺฆรกฺขิโตสีติ ภณติ อาปตฺติ วาจาย วาจาย ปาจิตฺติยสฺส
อุปสมฺปนฺโน อุปสมฺปนฺนํ ขขเสตุกาโม วมฺเภตุกาโม
มงฺกุกตฺตุกาโม อุกฺกฏฺเฐน อุกฺกฏฺฐํ วเทติ พุทฺธรกฺขิตํ ธมฺมรกฺขิตํ
สงฺฆรกฺขิตํ พุทฺธรกฺขิโตสิ ธมฺมรกฺขิโตสิ สงฺฆรกฺขิโตสีติ ภณติ
อาปตฺติ วาจาย วาจาย ปาจิตฺติยสฺส
อุปสมฺปนฺโน อุปสมฺปนฺนํ ขขเสตุกาโม วมฺเภตุกาโม
มงฺกุกตฺตุกาโม หีเนน หีนํ วเทติ โกสิยํ ภารทฺวาชํ โกสิโยสิ
ภารทฺวาโชสีติ ภณติ อาปตฺติ วาจาย วาจาย ปาจิตฺติยสฺส


อุปสมฺปนฺโน อุปสมฺปนฺนํ ขขเสตุกาโม วมฺเภตุกาโม
มงฺกุกตฺตุกาโม หีเนน อุกฺกฏฺฐํ วเทติ โคตมํ โมคฺคลฺลานํ
กจฺจายนํ วาเสฏฺฐํ โกสิโยสิ ภารทฺวาโชสีติ ภณติ อาปตฺติ
วาจาย วาจาย ปาจิตฺติยสฺส
อุปสมฺปนฺโน อุปสมฺปนฺนํ ขขเสตุกาโม วมฺเภตุกาโม
มงฺกุกตฺตุกาโม อุกฺกฏฺเฐน หีนํ วเทติ โกสิยํ ภารทฺวาชํ โคตโมสิ
โมคฺคลฺลาโนสิ กจฺจายโนสิ วาเสฏฺโฐสีติ ภณติ อาปตฺติ
วาจาย วาจาย ปาจิตฺติยสฺส
อุปสมฺปนฺโน อุปสมฺปนฺนํ ขขเสตุกาโม วมฺเภตุกาโม
มงฺกุกตฺตุกาโม อุกฺกฏฺเฐน อุกฺกฏฺฐํ วเทติ โคตมํ โมคฺคลฺลานํ
กจฺจายนํ วาเสฏฺฐํ โคตโมสิ โมคฺคลฺลาโนสิ กจฺจายโนสิ
วาเสฏฺโฐสีติ ภณติ อาปตฺติ วาจาย วาจาย ปาจิตฺติยสฺส
อุปสมฺปนฺโน อุปสมฺปนฺนํ ขขเสตุกาโม วมฺเภตุกาโม
มงฺกุกตฺตุกาโม หีเนน หีนํ วเทติ โกฏฺฐกํ ปุปฺผฉฑฺฑกํ โกฏฺฐโกสิ
ปุปฺผฉฑฺฑโกสีติ ภณติ อาปตฺติ วาจาย วาจาย ปาจิตฺติยสฺส
อุปสมฺปนฺโน อุปสมฺปนฺนํ ขขเสตุกาโม วมฺเภตุกาโม
มงฺกุกตฺตุกาโม หีเนน อุกฺกฏฺฐํ วเทติ กสกํ วาณิชํ โครกฺขํ
โกฏฺฐโกสิ ปุปฺผฉฑฺฑโกสีติ ภณติ อาปตฺติ วาจาย วาจาย
ปาจิตฺติยสฺส
อุปสมฺปนฺโน อุปสมฺปนฺนํ ขขเสตุกาโม วมฺเภตุกาโม



มงฺกุกตฺตุกาโม อุกฺกฏฺเฐน หีนํ วเทติ โกฏฺฐกํ ปุปฺผฉฑฺฑกํ
กสโกสิ วาณิโชสิ โครกฺโขสีติ ภณติ อาปตฺติ วาจาย
วาจาย ปาจิตฺติยสฺส
อุปสมฺปนฺโน อุปสมฺปนฺนํ ขขเสตุกาโม วมฺเภตุกาโม
มงฺกุกตฺตุกาโม อุกฺกฏฺเฐน อุกฺกฏฺฐํ วเทติ กสกํ วาณิชํ โครกฺขํ
กสโกสิ วาณิโชสิ โครกฺโขสีติ ภณติ อาปตฺติ วาจาย วาจาย
ปาจิตฺติยสฺส
อุปสมฺปนฺโน อุปสมฺปนฺนํ ขขเสตุกาโม วมฺเภตุกาโม
มงฺกุกตฺตุกาโม หีเนน หีนํ วเทติ นฬการํ กุมฺภการํ เปสการํ
จมฺมการํ นหาปิตํ นฬกาโรสิ กุมฺภกาโรสิ เปสกาโรสิ จมฺมกาโรสิ
นหาปิโตสีติ ภณติ อาปตฺติ วาจาย วาจาย ปาจิตฺติยสฺส
อุปสมฺปนฺโน อุปสมฺปนฺนํ ขขเสตุกาโม วมฺเภตุกาโม
มงฺกุกตฺตุกาโม หีเนน อุกฺกฏฺฐํ วเทติ มุทฺธิกํ คณกํ เลขกํ
นฬกาโรสิ กุมฺภกาโรสิ เปสกาโรสิ จมฺมกาโรสิ นหาปิโตสีติ
ภณติ อาปตฺติ วาจาย วาจาย ปาจิตฺติยสฺส
อุปสมฺปนฺโน อุปสมฺปนฺนํ ขขเสตุกาโม วมฺเภตุกาโม
มงฺกุกตฺตุกาโม อุกฺกฏฺเฐน หีนํ วเทติ นฬการํ กุมฺภการํ เปสการํ
จมฺมการํ นหาปิตํ มุทฺธิโกสิ คณโกสิ เลขโกสีติ ภณติ
อาปตฺติ วาจาย วาจาย ปาจิตฺติยสฺส
อุปสมฺปนฺโน อุปสมฺปนฺนํ ขขเสตุกาโม วมฺเภตุกาโม



มงฺกุกตฺตุกาโม อุกฺกฏฺเฐน อุกฺกฏฺฐํ วเทติ มุทฺธิกํ คณกํ เลขกํ
มุทฺธิโกสิ คณโกสิ เลขโกสีติ ภณติ อาปตฺติ วาจาย วาจาย
ปาจิตฺติยสฺส
อุปสมฺปนฺโน อุปสมฺปนฺนํ ขขเสตุกาโม วมฺเภตุกาโม
มงฺกุกตฺตุกาโม หีเนน หีนํ วเทติ กุฏฺฐิกํ คณฺฑิกํ กิลาสิกํ
โสสิกํ อปมาริกํ กุฏฺฐิโกสิ คณฺฑิโกสิ กิลาสิโกสิ โสสิโกสิ
อปมาริโกสีติ ภณติ อาปตฺติ วาจาย วาจาย ปาจิตฺติยสฺส
อุปสมฺปนฺโน อุปสมฺปนฺนํ ขขเสตุกาโม วมฺเภตุกาโม
มงฺกุกตฺตุกาโม หีเนน อุกฺกฏฺฐํ วเทติ มธุเมหิกํ กุฏฺฐิโกสิ
คณฺฑิโกสิ กิลาสิโกสิ โสสิโกสิ อปมาริโกสีติ ภณติ อาปตฺติ
วาจาย วาจาย ปาจิตฺติยสฺส
อุปสมฺปนฺโน อุปสมฺปนฺนํ ขขเสตุกาโม วมฺเภตุกาโม
มงฺกุกตฺตุกาโม อุกฺกฏฺเฐน หีนํ วเทติ กุฏฺฐิกํ คณฺฑิกํ กิลาสิกํ
โสสิกํ อปมาริกํ มธุเมหิโกสีติ ภณติ อาปตฺติ วาจาย วาจาย
ปาจิตฺติยสฺส
อุปสมฺปนฺโน อุปสมฺปนฺนํ ขขเสตุกาโม วมฺเภตุกาโม
มงฺกุกตฺตุกาโม อุกฺกฏฺเฐน อุกฺกฏฺฐํ วเทติ มธุเมหิกํ มธุเมหิโกสีติ
ภณติ อาปตฺติ วาจาย วาจาย ปาจิตฺติยสฺส
อุปสมฺปนฺโน อุปสมฺปนฺนํ ขขเสตุกาโม วมฺเภตุกาโม
มงฺกุกตฺตุกาโม หีเนน หีนํ วเทติ อติทีฆํ อติรสฺสํ อติกณฺหํ


อจฺโจทาตํ อติทีโฆสิ อติรสฺโสสิ อติกโณฺหสิ อจฺโจทาโตสีติ
ภณติ อาปตฺติ วาจาย วาจาย ปาจิตฺติยสฺส
อุปสมฺปนฺโน อุปสมฺปนฺนํ ขขเสตุกาโม วมฺเภตุกาโม
มงฺกุกตฺตุกาโม หีเนน อุกฺกฏฺฐํ วเทติ นาติทีฆํ นาติรสฺสํ นาติกณฺหํ
นาจฺโจทาตํ อติทีโฆสิ อติรสฺโสสิ อติกโณฺหสิ อจฺโจทาโตสีติ
ภณติ อาปตฺติ วาจาย วาจาย ปาจิตฺติยสฺส
อุปสมฺปนฺโน อุปสมฺปนฺนํ ขขเสตุกาโม วมฺเภตุกาโม
มงฺกุกตฺตุกาโม อุกฺกฏฺเฐน หีนํ วเทติ อติทีฆํ อติรสฺสํ อติกณฺหํ
อจฺโจทาตํ นาติทีโฆสิ นาติรสฺโสสิ นาติกโณฺหสิ นาจฺโจทาโตสีติ
ภณติ อาปตฺติ วาจาย วาจาย ปาจิตฺติยสฺส
อุปสมฺปนฺโน อุปสมฺปนฺนํ ขขเสตุกาโม วมฺเภตุกาโม
มงฺกุกตฺตุกาโม อุกฺกฏฺเฐน อุกฺกฏฺฐํ วเทติ นาติทีฆํ นาติรสฺสํ
นาติกณฺหํ นาจฺโจทาตํ นาติทีโฆสิ นาติรสฺโสสิ นาติกโณฺหสิ
นาจฺโจทาโตสีติ ภณติ อาปตฺติ วาจาย วาจาย ปาจิตฺติยสฺส
อุปสมฺปนฺโน อุปสมฺปนฺนํ ขขเสตุกาโม วมฺเภตุกาโม
มงฺกุกตฺตุกาโม หีเนน หีนํ วเทติ ราคปริยุฏฺฐิตํ โทสปริยุฏฺฐิตํ
โมหปริยุฏฺฐิตํ ราคปริยุฏฺฐิโตสิ โทสปริยุฏฺฐิโตสิ โมหปริยุฏฺฐิโตสีติ
ภณติ อาปตฺติ วาจาย วาจาย ปาจิตฺติยสฺส
อุปสมฺปนฺโน อุปสมฺปนฺนํ ขขเสตุกาโม วมฺเภตุกาโม
มงฺกุกตฺตุกาโม หีเนน อุกฺกฏฺฐํ วเทติ วีตราคํ วีตโทสํ วีตโมหํ


ราคปริยุฏฺฐิโตสิ โทสปริยุฏฺฐิโตสิ โมหปริยุฏฺฐิโตสีติ ภณติ
อาปตฺติ วาจาย วาจาย ปาจิตฺติยสฺส
อุปสมฺปนฺโน อุปสมฺปนฺนํ ขขเสตุกาโม วมฺเภตุกาโม
มงฺกุกตฺตุกาโม อุกฺกฏฺเฐน หีนํ วเทติ ราคปริยุฏฺฐิตํ โทสปริยุฏฺฐิตํ
โมหปริยุฏฺฐิตํ วีตราโคสิ วีตโทโสสิ วีตโมโหสีติ ภณติ
อาปตฺติ วาจาย วาจาย ปาจิตฺติยสฺส
อุปสมฺปนฺโน อุปสมฺปนฺนํ ขขเสตุกาโม วมฺเภตุกาโม
มงฺกุกตฺตุกาโม อุกฺกฏฺเฐน อุกฺกฏฺฐํ วเทติ วีตราคํ วีตโทสํ
วีตโมหํ วีตราโคสิ วีตโทโสสิ วีตโมโหสีติ ภณติ อาปตฺติ
วาจาย วาจาย ปาจิตฺติยสฺส
อุปสมฺปนฺโน อุปสมฺปนฺนํ ขขเสตุกาโม วมฺเภตุกาโม
มงฺกุกตฺตุกาโม หีเนน หีนํ วเทติ ปาราชิกํ อชฺฌาปนฺนํ สงฺฆาทิเสสํ
อชฺฌาปนฺนํ ถุลฺลจฺจยํ อชฺฌาปนฺนํ ปาจิตฺติยํ อชฺฌาปนฺนํ ปาฏิเทสนียํ
อชฺฌาปนฺนํ ทุกฺกฏํ อชฺฌาปนฺนํ ทุพฺภาสิตํ อชฺฌาปนฺนํ ปาราชิกํ
อชฺฌาปนฺโนสิ สงฺฆาทิเสสํ อชฺฌาปนฺโนสิ ถุลฺลจฺจยํ อชฺฌาปนฺโนสิ
ปาจิตฺติยํ อชฺฌาปนฺโนสิ ปาฏิเทสนียํ อชฺฌาปนฺโนสิ ทุกฺกฏํ
อชฺฌาปนฺโนสิ ทุพฺภาสิตํ อชฺฌาปนฺโนสีติ ภณติ อาปตฺติ
วาจาย วาจาย ปาจิตฺติยสฺส
อุปสมฺปนฺโน อุปสมฺปนฺนํ ขขเสตุกาโม วมฺเภตุกาโม
มงฺกุกตฺตุกาโม หีเนน อุกฺกฏฺฐํ วเทติ โสตาปนฺนํ ปาราชิกํ


อชฺฌาปนฺโนสิ เป ทุพฺภาสิตํ อชฺฌาปนฺโนสีติ ภณติ อาปตฺติ
วาจาย วาจาย ปาจิตฺติยสฺส
อุปสมฺปนฺโน อุปสมฺปนฺนํ ขขเสตุกาโม วมฺเภตุกาโม
มงฺกุกตฺตุกาโม อุกฺกฏฺเฐน หีนํ วเทติ ปาราชิกํ อชฺฌาปนฺนํ เป
ทุพฺภาสิตํ อชฺฌาปนฺนํ โสตาปนฺโนสีติ ภณติ อาปตฺติ วาจาย
วาจาย ปาจิตฺติยสฺส
อุปสมฺปนฺโน อุปสมฺปนฺนํ ขขเสตุกาโม วมฺเภตุกาโม
มงฺกุกตฺตุกาโม อุกฺกฏฺเฐน อุกฺกฏฺฐํ วเทติ โสตาปนฺนํ โสตาปนฺโนสีติ
ภณติ อาปตฺติ วาจาย วาจาย ปาจิตฺติยสฺส
อุปสมฺปนฺโน อุปสมฺปนฺนํ ขขเสตุกาโม วมฺเภตุกาโม
มงฺกุกตฺตุกาโม หีเนน หีนํ วเทติ โอฏฺฐํ เมณฺฑํ โคณํ คทฺรภํ
ติรจฺฉานคตํ เนรยิกํ โอฏฺโฐสิ เมณฺโฑสิ โคโณสิ คทฺรโภสิ
ติรจฺฉานคโตสิ เนรยิโกสิ นตฺถิ ตุยฺหํ สุคติ ทุคฺคติเยว ตุยฺหํ
ปาฏิกงฺขาติ ภณติ อาปตฺติ วาจาย วาจาย ปาจิตฺติยสฺส
อุปสมฺปนฺโน อุปสมฺปนฺนํ ขขเสตุกาโม วมฺเภตุกาโม
มงฺกุกตฺตุกาโม หีเนน อุกฺกฏฺฐํ วเทติ ปณฺฑิตํ พฺยตฺตํ เมธาวึ
พหุสฺสุตํ ธมฺมกถิกํ โอฏฺโฐสิ เมณฺโฑสิ โคโณสิ คทฺรโภสิ
ติรจฺฉานคโตสิ เนรยิโกสิ นตฺถิ ตุยฺหํ สุคติ ทุคฺคติเยว ตุยฺหํ
ปาฏิกงฺขาติ ภณติ อาปตฺติ วาจาย วาจาย ปาจิตฺติยสฺส
อุปสมฺปนฺโน อุปสมฺปนฺนํ ขขเสตุกาโม วมฺเภตุกาโม


มงฺกุกตฺตุกาโม อุกฺกฏฺเฐน หีนํ วเทติ โอฏฺฐํ เมณฺฑํ โคณํ
คทฺรภํ ติรจฺฉานคตํ เนรยิกํ ปณฺฑิโตสิ พฺยตฺโตสิ เมธาวีสิ
พหุสฺสุโตสิ ธมฺมกถิโกสิ นตฺถิ ตุยฺหํ ทุคฺคติ สุคติเยว ตุยฺหํ
ปาฏิกงฺขาติ ภณติ อาปตฺติ วาจาย วาจาย ปาจิตฺติยสฺส
อุปสมฺปนฺโน อุปสมฺปนฺนํ ขขเสตุกาโม วมฺเภตุกาโม
มงฺกุกตฺตุกาโม อุกฺกฏฺเฐน อุกฺกฏฺฐํ วเทติ ปณฺฑิตํ พฺยตฺตํ
เมธาธึ พหุสฺสุตํ ธมฺมกถิกํ ปณฺฑิโตสิ พฺยตฺโตสิ เมธาวีสิ
พหุสฺสุโตสิ ธมฺมกถิโกสิ นตฺถิ ตุยฺหํ ทุคฺคติ สุคติเยว ตุยฺหํ
ปาฏิกงฺขาติ ภณติ อาปตฺติ วาจาย วาจาย ปาจิตฺติยสฺส
อุปสมฺปนฺโน อุปสมฺปนฺนํ ขขเสตุกาโม วมฺเภตุกาโม
มงฺกุกตฺตุกาโม เอวํ วเทติ สนฺติ อิเธกจฺเจ จณฺฑาลา เวณา
เนสาทา รถการา ปุกฺกุสาติ ภณติ อาปตฺติ วาจาย วาจาย
ทุกฺกฏสฺส
อุปสมฺปนฺโน อุปสมฺปนฺนํ ขขเสตุกาโม วมฺเภตุกาโม
มงฺกุกตฺตุกาโม เอวํ วเทติ สนฺติ อิเธกจฺเจ ขตฺติยา พฺราหฺมณาติ
ภณติ อาปตฺติ วาจาย วาจาย ทุกฺกฏสฺส
อุปสมฺปนฺโน อุปสมฺปนฺนํ ขขเสตุกาโม วมฺเภตุกาโม
มงฺกุกตฺตุกาโม เอวํ วเทติ สนฺติ อิเธกจฺเจ อวกณฺณกา
ชวกณฺณกา ธนิฏฺฐกา สวิฏฺฐกา กุลวฑฺฒกาติ ภณติ อาปตฺติ
วาจาย วาจาย ทุกฺกฏสฺส เป สนฺติ อิเธกจฺเจ พุทฺธรกฺขิตา


ธมฺมรกฺขิตา สงฺฆรกฺขิตาติ ภณติ อาปตฺติ วาจาย วาจาย
ทุกฺกฏสฺส เป สนฺติ อิเธกจฺเจ โกสิยา ภารทฺวาชาติ ภณติ เป
สนฺติ อิเธกจฺเจ โคตมา โมคฺคลฺลานา กจฺจายนา วาเสฏฺฐาติ ภณติ เป
สนฺติ อิเธกจฺเจ โกฏฺฐกา ปุปฺผฉฑฺฑกาติ ภณติ เป สนฺติ
อิเธกจฺเจ กสกา วาณิชา โครกฺขาติ ภณติ เป
สนฺติ อิเธกจฺเจ นฬการา กุมฺภการา เปสการา จมฺมการา
นหาปิตาติ เป สนฺติ อิเธกจฺเจ มุทฺธิกา คณกา เลขกาติ
ภณติ เป สนฺติ อิเธกจฺเจ กุฏฺฐิกา คณฺฑิกา กิลาสิกา
โสสิกา อปมาริกาติ ภณติ เป สนฺติ อิเธกจฺเจ มธุเมหิกาติ
ภณติ เป สนฺติ อิเธกจฺเจ อติทีฆา อติรสฺสา อติกณฺหา
อจฺโจทาตาติ ภณติ เป สนฺติ อิเธกจฺเจ นาติทีฆา นาติรสฺสา
นาติกณฺหา นาจฺโจทาตาติ ภณติ เป สนฺติ อิเธกจฺเจ
ราคปริยุฏฺฐิตา โทสปริยุฏฺฐิตา โมหปริยุฏฺฐิตาติ ภณติ เป สนฺติ
อิเธกจฺเจ วีตราคา วีตโทสา วีตโมหาติ ภณติ เป สนฺติ
อิเธกจฺเจ ปาราชิกํ อชฺฌาปนฺนา เป ทุพฺภาสิตํ อชฺฌาปนฺนาติ
ภณติ เป สนฺติ อิเธกจฺเจ โสตาปนฺนาติ ภณติ เป
สนฺติ อิเธกจฺเจ โอฏฺฐา เมณฺฑา โคณา คทฺรภา ติรจฺฉานคตา
เนรยิกา นตฺถิ เตสํ สุคติ ทุคฺคติเยว เตสํ ปาฏิกงฺขาติ ภณติ
อาปตฺติ วาจาย วาจาย ทุกฺกฏสฺส
อุปสมฺปนฺโน อุปสมฺปนฺนํ ขขเสตุกาโม วมฺเภตุกาโม


มงฺกุกตฺตุกาโม เอวํ วเทติ สนฺติ อิเธกจฺเจ ปณฺฑิตา พฺยตฺตา
เมธาวิโน พหุสฺสุตา ธมฺมกถิกา นตฺถิ เตสํ ทุคฺคติ สุคติเยว
เตสํ ปาฏิกงฺขาติ ภณติ อาปตฺติ วาจาย วาจาย ทุกฺกฏสฺส
อุปสมฺปนฺโน อุปสมฺปนฺนํ ขขเสตุกาโม วมฺเภตุกาโม
มงฺกุกตฺตุกาโม เอวํ วเทติ เย นูน จณฺฑาลา เวณา เนสาทา
รถการา ปุกฺกุสาติ ภณติ อาปตฺติ วาจาย วาจาย ทุกฺกฏสฺส เป
อุปสมฺปนฺโน อุปสมฺปนฺนํ ขขเสตุกาโม วมฺเภตุกาโม มงฺกุกตฺตุกาโม
เอวํ วเทติ เย นูน ปณฺฑิตา พฺยตฺตา เมธาวิโน พหุสฺสุตา
ธมฺมกถิกา นตฺถิ เตสํ ทุคฺคติ สุคติเยว เตสํ ปาฏิกงฺขาติ
ภณติ อาปตฺติ วาจาย วาจาย ทุกฺกฏสฺส
อุปสมฺปนฺโน อุปสมฺปนฺนํ ขขเสตุกาโม วมฺเภตุกาโม
มงฺกุกตฺตุกาโม เอวํ วเทติ น มยํ จณฺฑาลา เวณา เนสาทา
รถการา ปุกฺกุสาติ ภณติ เป น มยํ ปณฺฑิตา พฺยตฺตา
เมธาวิโน พหุสฺสุตา ธมฺมกถิกา นตฺถิ อมฺหากํ ทุคฺคติ สุคติเยว
อมฺหากํ ปาฏิกงฺขาติ ภณติ อาปตฺติ วาจาย วาจาย ทุกฺกฏสฺส
อุปสมฺปนฺโน อนุปสมฺปนฺนํ ขขเสตุกาโม วมฺเภตุกาโม
มงฺกุกตฺตุกาโม หีเนน หีนํ วเทติ เป หีเนน อุกฺกฏฺฐํ วเทติ เป
อุกฺกฏฺเฐน หีนํ วเทติ เป อุกฺกฏฺเฐน อุกฺกฏฺฐํ วเทติ ปณฺฑิตํ
พฺยตฺตํ เมธาวึ พหุสฺสุตํ ธมฺมกถิกํ ปณฺฑิโตสิ พฺยตฺโตสิ เมธาวีสิ
พหุสฺสุโตสิ ธมฺมกถิโกสิ นตฺถิ ตุยฺหํ ทุคฺคติ สุคติเยว ตุยฺหํ


ปาฏิกงฺขาติ ภณติ อาปตฺติ วาจาย วาจาย ทุกฺกฏสฺส
อุปสมฺปนฺโน อนุปสมฺปนฺนํ ขขเสตุกาโม วมฺเภตุกาโม
มงฺกุกตฺตุกาโม เอวํ วเทติ สนฺติ อิเธกจฺเจ จณฺฑาลา เวณา
เนสาทา รถการา ปุกฺกุสาติ ภณติ เป สนฺติ อิเธกจฺเจ
ปณฺฑิตา พฺยตฺตา เมธาวิโน พหุสฺสุตา ธมฺมกถิกา นตฺถิ เตสํ
ทุคฺคติ สุคติเยว เตสํ ปาฏิกงฺขาติ ภณติ อาปตฺติ วาจาย
วาจาย ทุกฺกฏสฺส
อุปสมฺปนฺโน อนุปสมฺปนฺนํ ขขเสตุกาโม วมฺเภตุกาโม
มงฺกุกตฺตุกาโม เอวํ วเทติ เย นูน จณฺฑาลา เวณา
เนสาทา รถการา ปุกฺกุสาติ ภณติ อาปตฺติ วาจาย วาจาย
ทุกฺกฏสฺส เป เย นูน ปณฺฑิตา พฺยตฺตา เมธาวิโน พหุสฺสุตา
ธมฺมกถิกาติ ภณติ อาปตฺติ วาจาย วาจาย ทุกฺกฏสฺส
อุปสมฺปนฺโน อนุปสมฺปนฺนํ ขขเสตุกาโม วมฺเภตุกาโม มงฺกุกตฺตุกาโม
เอวํ วเทติ น มยํ จณฺฑาลา เวณา เนสาทา รถการา ปุกฺกุสาติ
ภณติ เป น มยํ ปณฺฑิตา พฺยตฺตา เมธาวิโน พหุสฺสุตา
ธมฺมกถิกา นตฺถิ อมฺหากํ ทุคฺคติ สุคติเยว อมฺหากํ ปาฏิกงฺขาติ
ภณติ อาปตฺติ วาจาย วาจาย ทุกฺกฏสฺส
อุปสมฺปนฺโน อุปสมฺปนฺนํ น ขขเสตุกาโม น วมฺเภตุกาโม
น มงฺกุกตฺตุกาโม ทวกมฺยตา หีเนน หีนํ วเทติ จณฺฑาลํ เวณํ
เนสาทํ รถการํ ปุกฺกุสํ จณฺฑาโลสิ เวโณสิ เนสาโทสิ


รถกาโรสิ ปุกฺกุโสสีติ ภณติ อาปตฺติ วาจาย วาจาย ทุพฺภาสิตสฺส
อุปสมฺปนฺโน อุปสมฺปนฺนํ น ขขเสตุกาโม น วมฺเภตุกาโม
น มงฺกุกตฺตุกาโม ทวกมฺยตา หีเนน อุกฺกฏฺฐํ วเทติ ขตฺติยํ
พฺราหฺมณํ จณฺฑาโลสิ เวโณสิ เนสาโทสิ รถกาโรสิ
ปุกฺกุโสสีติ ภณติ อาปตฺติ วาจาย วาจาย ทุพฺภาสิตสฺส
อุปสมฺปนฺโน อุปสมฺปนฺนํ น ขขเสตุกาโม น วมฺเภตุกาโม น
มงฺกุกตฺตุกาโม ทวกมฺยตา อุกฺกฏฺเฐน หีนํ วเทติ จณฺฑาลํ
เวณํ เนสาทํ รถการํ ปุกฺกุสํ ขตฺติโยสิ พฺราหฺมโณสีติ ภณติ
อาปตฺติ วาจาย วาจาย ทุพฺภาสิตสฺส อุปสมฺปนฺโน อุปสมฺปนฺนํ
น ขขเสตุกาโม น วมฺเภตุกาโม น มงฺกุกตฺตุกาโม ทวกมฺยตา
อุกฺกฏฺเฐน อุกฺกฏฺฐํ วเทติ ขตฺติยํ พฺราหฺมณํ ขตฺติโยสิ
พฺราหฺมโณสีติ ภณติ อาปตฺติ วาจาย วาจาย ทุพฺภาสิตสฺส เป  
อุปสมฺปนฺโน อุปสมฺปนฺนํ น ขขเสตุกาโม น วมฺเภตุกาโม น
มงฺกุกตฺตุกาโม ทวกมฺยตา หีเนน หีนํ วเทติ เป หีเนน
อุกฺกฏฺฐํ วเทติ เป อุกฺกฏฺเฐน หีนํ วเทติ เป อุกฺกฏฺเฐน
อุกฺกฏฺฐํ วเทติ ปณฺฑิตํ พฺยตฺตํ เมธาวึ พหุสฺสุตํ ธมฺมกถิกํ
ปณฺฑิโตสิ พฺยตฺโตสิ เมธาวีสิ พหุสฺสุโตสิ ธมฺมกถิโกสิ
นตฺถิ ตุยฺหํ ทุคฺคติ สุคติเยว ตุยฺหํ ปาฏิกงฺขาติ ภณติ อาปตฺติ
วาจาย วาจาย ทุพฺภาสิตสฺส
อุปสมฺปนฺโน อุปสมฺปนฺนํ น ขขเสตุกาโม น วมฺเภตุกาโม


น มงฺกุกตฺตุกาโม ทวกมฺยตา เอวํ วเทติ สนฺติ อิเธกจฺเจ
จณฺฑาลา เวณา เนสาทา รถการา ปุกฺกุสาติ ภณติ เป
สนฺติ อิเธกจฺเจ ปณฺฑิตา พฺยตฺตา เมธาวิโน พหุสฺสุตา ธมฺมกถิกา
นตฺถิ เตสํ ทุคฺคติ สุคติเยว เตสํ ปาฏิกงฺขาติ ภณติ อาปตฺติ
วาจาย วาจาย ทุพฺภาสิตสฺส
อุปสมฺปนฺโน อุปสมฺปนฺนํ น ขขเสตุกาโม น วมฺเภตุกาโม
น มงฺกุกตฺตุกาโม ทวกมฺยตา เอวํ วเทติ เย นูน จณฺฑาลา
เวณา เนสาทา รถการา ปุกฺกุสาติ ภณติ เป เย นูน
ปณฺฑิตา พฺยตฺตา เมธาวิโน พหุสฺสุตา ธมฺมกถิกาติ ภณติ
อาปตฺติ วาจาย วาจาย ทุพฺภาสิตสฺส
อุปสมฺปนฺโน อุปสมฺปนฺนํ น ขขเสตุกาโม น วมฺเภตุกาโม
น มงฺกุกตฺตุกาโม ทวกมฺยตา เอวํ วเทติ น มยํ จณฺฑาลา
เวณา เนสาทา รถการา ปุกฺกุสาติ ภณติ เป น มยํ ปณฺฑิตา
พฺยตฺตา เมธาวิโน พหุสฺสุตา ธมฺมกถิกา นตฺถิ อมฺหากํ ทุคฺคติ
สุคติเยว อมฺหากํ ปาฏิกงฺขาติ ภณติ อาปตฺติ วาจาย วาจาย
ทุพฺภาสิตสฺส
อุปสมฺปนฺโน อนุปสมฺปนฺนํ น ขขเสตุกาโม น วมฺเภตุกาโม
น มงฺกุกตฺตุกาโม ทวกมฺยตา หีเนน หีนํ วเทติ เป หีเนน
อุกฺกฏฺฐํ วเทติ เป อุกฺกฏฺเฐน หีนํ วเทติ เป อุกฺกฏฺเฐน
อุกฺกฏฺฐํ วเทติ ปณฺฑิตํ พฺยตฺตํ เมธาวึ พหุสฺสุตํ ธมฺมกถิกํ


ปณฺฑิโตสิ พฺยตฺโตสิ เมธาวีสิ พหุสฺสุโตสิ ธมฺมกถิโกสิ
นตฺถิ ตุยฺหํ ทุคฺคติ สุคติเยว ตุยฺหํ ปาฏิกงฺขาติ ภณติ อาปตฺติ
วาจาย วาจาย ทุพฺภาสิตสฺส
อุปสมฺปนฺโน อนุปสมฺปนฺนํ น ขขเสตุกาโม น วมฺเภตุกาโม
น มงฺกุกตฺตุกาโม ทวกมฺยตา เอวํ วเทติ สนฺติ อิเธกจฺเจ
จณฺฑาลา เวณา เนสาทา รถการา ปุกฺกุสาติ ภณติ เป
สนฺติ อิเธกจฺเจ ปณฺฑิตา พฺยตฺตา เมธาวิโน พหุสฺสุตา ธมฺมกถิกา
นตฺถิ เตสํ ทุคฺคติ สุคติเยว เตสํ ปาฏิกงฺขาติ ภณติ อาปตฺติ
วาจาย วาจาย ทุพฺภาสิตสฺส
อุปสมฺปนฺโน อนุปสมฺปนฺนํ น ขขเสตุกาโม น วมฺเภตุกาโม
น มงฺกุกตฺตุกาโม ทวกมฺยตา เอวํ วเทติ เย นูน จณฺฑาลา
เวณา เนสาทา รถการา ปุกฺกุสาติ ภณติ เป เย นูน
ปณฺฑิตา พฺยตฺตา เมธาวิโน พหุสฺสุตา ธมฺมกถิกถาติ ภณติ
อาปตฺติ วาจาย วาจาย ทุพฺภาสิตสฺส
อุปสมฺปนฺโน อนุปสมฺปนฺนํ น ขขเสตุกาโม น วมฺเภตุกาโม
น มงฺกุกตฺตุกาโม ทวกมฺยตา เอวํ วเทติ น มยํ จณฺฑาลา
เวณา เนสาทา รถการา ปุกฺกุสาติ ภณติ เป น มยํ ปณฺฑิตา
พฺยตฺตา เมธาวิโน พหุสฺสุตา ธมฺมกถิกา นตฺถิ อมฺหากํ ทุคฺคติ
สุคติเยว อมฺหากํ ปาฏิกงฺขาติ ภณติ อาปตฺติ วาจาย วาจาย
ทุพฺภาสิตสฺส


อนาปตฺติ อตฺถปุเรกฺขารสฺส ธมฺมปุเรกฺขารสฺส
อนุสาสนีปุเรกฺขารสฺส อุมฺมตฺตกสฺส ขิตฺตจิตฺตสฺส เวทนฏฺฏสฺส
อาทิกมฺมิกสฺสาติ
ทุติยสิกฺขาปทํ นิฏฺฐิตํ




ตติยสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน ฉพฺพคฺคิยา ภิกฺขู
ภิกฺขูนํ ภณฺฑนชาตานํ กลหชาตานํ วิวาทาปนฺนานํ เปสุญฺญํ
อุปสํหรนฺติ อิมสฺส สุตฺวา อมุสฺส อกฺขายนฺติ อิมสฺส เภทาย
อมุสฺส สุตฺวา อิมสฺส อกฺขายนฺติ อมุสฺส เภทาย เตน อนุปฺปนฺนานิ
เจว ภณฺฑนานิ อุปฺปชฺชนฺติ อุปฺปนฺนานิ จ ภณฺฑนานิ ภิยฺโยภาวาย
เวปุลฺลาย สํวตฺตนฺติ เย เต ภิกฺขู อปฺปิจฺฉา เป เต
อุชฺฌายนฺติ ขียนฺติ วิปาเจนฺติ กถํ หิ นาม ฉพฺพคฺคิยา ภิกฺขู
ภิกฺขูนํ ภณฺฑนชาตานํ กลหชาตานํ วิวาทาปนฺนานํ เปสุญฺญํ
อุปสํหริสฺสนฺติ อิมสฺส สุตฺวา อมุสฺส อกฺขายิสฺสนฺติ อิมสฺส เภทาย
อมุสฺส สุตฺวา อิมสฺส อกฺขายิสฺสนฺติ อมุสฺส เภทาย เตน อนุปฺปนฺนานิ
เจว ภณฺฑนานิ อุปฺปชฺชนฺติ อุปฺปนฺนานิ จ ภณฺฑนานิ ภิยฺโยภาวาย
เวปุลฺลาย สํวตฺตนฺตีติ อถโข เต ภิกฺขู ภควโต เอตมตฺถํ
อาโรเจสุํ เป สจฺจํ กิร ตุเมฺห ภิกฺขเว ภิกฺขูนํ ภณฺฑนชาตานํ
กลหชาตานํ วิวาทาปนฺนานํ เปสุญฺญํ อุปสํหรถ อิมสฺส สุตฺวา
อมุสฺส อกฺขายถ อิมสฺส เภทาย อมุสฺส สุตฺวา อิมสฺส อกฺขายถ
อมุสฺส เภทาย เตน อนุปฺปนฺนานิ เจว ภณฺฑนานิ อุปฺปชฺชนฺติ
อุปฺปนฺนานิ จ ภณฺฑนานิ ภิยฺโยภาวาย เวปุลฺลาย สํวตฺตนฺตีติ


สจฺจํ ภควาติ วิครหิ พุทฺโธ ภควา กถํ หิ นาม ตุเมฺห
โมฆปุริสา ภิกฺขูนํ ภณฺฑนชาตานํ กลหชาตานํ วิวาทาปนฺนานํ
เปสุญฺญํ อุปสํหริสฺสถ อิมสฺส สุตฺวา อมุสฺส อกฺขายิสฺสถ อิมสฺส
เภทาย อมุสฺส สุตฺวา อิมสฺส อกฺขายิสฺสถ อมุสฺส เภทาย
เตน อนุปฺปนฺนานิ เจว ภณฺฑนานิ อุปฺปชฺชนฺติ อุปฺปนฺนานิ จ
ภณฺฑนานิ ภิยฺโยภาวาย เวปุลฺลาย สํวตฺตนฺติ เนตํ โมฆปุริสา
อปฺปสนฺนานํ วา ปสาทาย เป เอวญฺจ ปน ภิกฺขเว อิมํ
สิกฺขาปทํ อุทฺทิเสยฺยาถ ภิกฺขุเปสุญฺเญ ปาจิตฺติยนฺติ
เปสุญฺญํ นาม ทฺวีหากาเรหิ เปสุญฺญํ โหติ ปิยกมฺยสฺส
วา เภทาธิปฺปายสฺส วา ทสหิ อากาเรหิ เปสุญฺญํ อุปสํหรติ
ชาติโตปิ นามโตปิ โคตฺตโตปิ กมฺมโตปิ สิปฺปโตปิ อาพาธโตปิ
ลิงฺคโตปิ กิเลสโตปิ อาปตฺติโตปิ อกฺโกสโตปิ ชาติ นาม
เทฺว ชาติโย หีนา จ ชาติ อุกฺกฏฺฐา จ ชาติ หีนา นาม
ชาติ จณฺฑาลชาติ เวณชาติ เนสาทชาติ รถการชาติ ปุกฺกุสชาติ
เอสา หีนา นาม ชาติ อุกฺกฏฺฐา นาม ชาติ ขตฺติยชาติ
พฺราหฺมณชาติ เอสา อุกฺกฏฺฐา นาม ชาติ เป อกฺโกโส
นาม เทฺว อกฺโกสา หีโน จ อกฺโกโส อุกฺกฏฺโฐ จ อกฺโกโส
หีโน นาม อกฺโกโส โอฏฺโฐสิ เมณฺโฑสิ โคโณสิ คทฺรโภสิ
ติรจฺฉานคโตสิ เนรยิโกสิ นตฺถิ ตุยฺหํ สุคติ ทุคฺคติเยว ตุยฺหํ
ปาฏิกงฺขาติ ยกาเรน วา ภกาเรน วา กาฏโกฏจิกาย วา


เอโส หีโน นาม อกฺโกโส อุกฺกฏฺโฐ นาม อกฺโกโส
ปณฺฑิโตสิ พฺยตฺโตสิ เมธาวีสิ พหุสฺสุโตสิ ธมฺมกถิโกสิ
นตฺถิ ตุยฺหํ ทุคฺคติ สุคติเยว ตุยฺหํ ปาฏิกงฺขาติ เอโส อุกฺกฏฺโฐ
นาม อกฺโกโส
อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส
เปสุญฺญํ อุปสํหรติ อิตฺถนฺนาโม ตํ จณฺฑาโล เวโณ เนสาโท
รถกาโร ปุกฺกุโสติ ภณตีติ อาปตฺติ วาจาย วาจาย ปาจิตฺติยสฺส
อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส
เปสุญฺญํ อุปสํหรติ อิตฺถนฺนาโม ตํ ขตฺติโย พฺราหฺมโณติ
ภณตีติ อาปตฺติ วาจาย วาจาย ปาจิตฺติยสฺส
อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส
เปสุญฺญํ อุปสํหรติ อิตฺถนฺนาโม ตํ อวกณฺณโก ชวกณฺณโก
ธนิฏฺฐโก สวิฏฺฐโก กุลวฑฺฒโกติ ภณตีติ อาปตฺติ วาจาย
วาจาย ปาจิตฺติยสฺส
อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส
เปสุญฺญํ อุปสํหรติ อิตฺถนฺนาโม ตํ พุทฺธรกฺขิโต ธมฺมรกฺขิโต
สงฺฆรกฺขิโตติ ภณตีติ อาปตฺติ วาจาย วาจาย ปาจิตฺติยสฺส
อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส
เปสุญฺญํ อุปสํหรติ อิตฺถนฺนาโม ตํ โกสิโย ภารทฺวาโชติ
ภณตีติ อาปตฺติ วาจาย วาจาย ปาจิตฺติยสฺส


อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส
เปสุญฺญํ อุปสํหรติ อิตฺถนฺนาโม ตํ โคตโม โมคฺคลฺลาโน
กจฺจายโน วาเสฏฺโฐติ ภณตีติ อาปตฺติ วาจาย วาจาย
ปาจิตฺติยสฺส
อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส
เปสุญฺญํ อุปสํหรติ อิตฺถนฺนาโม ตํ โกฏฺฐโก ปุปฺผฉฑฺฑโกติ
ภณตีติ อาปตฺติ วาจาย วาจาย ปาจิตฺติยสฺส
อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส
เปสุญฺญํ อุปสํหรติ อิตฺถนฺนาโม ตํ กสโก วาณิโช โครกฺโขติ
ภณตีติ อาปตฺติ วาจาย วาจาย ปาจิตฺติยสฺส
อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส
เปสุญฺญํ อุปสํหรติ อิตฺถนฺนาโม ตํ นฬกาโร กุมฺภกาโร
เปสกาโร จมฺมกาโร นหาปิโตติ ภณตีติ อาปตฺติ วาจาย
วาจาย ปาจิตฺติยสฺส
อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส
เปสุญฺญํ อุปสํหรติ อิตฺถนฺนาโม ตํ มุทฺธิโก คณโก เลขโกติ
ภณตีติ อาปตฺติ วาจาย วาจาย ปาจิตฺติยสฺส
อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส
เปสุญฺญํ อุปสํหรติ อิตฺถนฺนาโม ตํ กุฏฺฐิโก คณฺฑิโก กิลาสิโก
โสสิโก อปมาริโกติ ภณตีติ อาปตฺติ วาจาย วาจาย ปาจิตฺติยสฺส


อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส
เปสุญฺญํ อุปสํหรติ อิตฺถนฺนาโม ตํ มธุเมหิโกติ ภณตีติ
อาปตฺติ วาจาย วาจาย ปาจิตฺติยสฺส
อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส
เปสุญฺญํ อุปสํหรติ อิตฺถนฺนาโม ตํ อติทีโฆ อติรสฺโส อติกโณฺห
อจฺโจทาโตติ ภณตีติ อาปตฺติ วาจาย วาจาย ปาจิตฺติยสฺส
อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส
เปสุญฺญํ อุปสํหรติ อิตฺถนฺนาโม ตํ นาติทีโฆ นาติรสฺโส
นาติกโณฺห นาจฺโจทาโตติ ภณตีติ อาปตฺติ วาจาย วาจาย
ปาจิตฺติยสฺส
อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส
เปสุญฺญํ อุปสํหรติ อิตฺถนฺนาโม ตํ ราคปริยุฏฺฐิโต
โทสปริยุฏฺฐิโต โมหปริยุฏฺฐิโตติ ภณตีติ อาปตฺติ วาจาย
วาจาย ปาจิตฺติยสฺส
อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส
เปสุญฺญํ อุปสํหรติ อิตฺถนฺนาโม ตํ วีตราโค วีตโทโส
วีตโมโหติ ภณตีติ อาปตฺติ วาจาย วาจาย ปาจิตฺติยสฺส
อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส
เปสุญฺญํ อุปสํหรติ อิตฺถนฺนาโม ตํ ปาราชิกํ อชฺฌาปนฺโน
สงฺฆาทิเสสํ อชฺฌาปนฺโน ถุลฺลจฺจยํ อชฺฌาปนฺโน ปาจิตฺติยํ


อชฺฌาปนฺโน ปาฏิเทสนียํ อชฺฌาปนฺโน ทุกฺกฏํ อชฺฌาปนฺโน ทุพฺภาสิตํ
อชฺฌาปนฺโนติ ภณตีติ อาปตฺติ วาจาย วาจาย ปาจิตฺติยสฺส
อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส
เปสุญฺญํ อุปสํหรติ อิตฺถนฺนาโม ตํ โสตาปนฺโนติ ภณตีติ
อาปตฺติ วาจาย วาจาย ปาจิตฺติยสฺส
อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส
เปสุญฺญํ อุปสํหรติ อิตฺถนฺนาโม ตํ โอฏฺโฐ เมณฺโฑ โคโณ
คทฺรโภ ติรจฺฉานคโต เนรยิโก นตฺถิ ตสฺส สุคติ ทุคฺคติเยว
ตสฺส ปาฏิกงฺขาติ ภณตีติ อาปตฺติ วาจาย วาจาย ปาจิตฺติยสฺส
อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส
เปสุญฺญํ อุปสํหรติ อิตฺถนฺนาโม ตํ ปณฺฑิโต พฺยตฺโต เมธาวี
พหุสฺสุโต ธมฺมกถิโก นตฺถิ ตสฺส ทุคฺคติ สุคติเยว ตสฺส
ปาฏิกงฺขาติ ภณตีติ อาปตฺติ วาจาย วาจาย ปาจิตฺติยสฺส
อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส
เปสุญฺญํ อุปสํหรติ อิตฺถนฺนาโม สนฺติ อิเธกจฺเจ จณฺฑาลา
เวณา เนสาทา รถการา ปุกฺกุสาติ ภณติ น โส อญฺญํ ภณติ
ตญฺเญว ภณตีติ อาปตฺติ วาจาย วาจาย ทุกฺกฏสฺส
อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส
เปสุญฺญํ อุปสํหรติ อิตฺถนฺนาโม สนฺติ อิเธกจฺเจ ขตฺติยา
พฺราหฺมณาติ ภณติ น โส อญฺญํ ภณติ ตญฺเญว ภณตีติ


อาปตฺติ วาจาย วาจาย ทุกฺกฏสฺส เป
อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส
เปสุญฺญํ อุปสํหรติ อิตฺถนฺนาโม สนฺติ อิเธกจฺเจ ปณฺฑิตา
พฺยตฺตา เมธาวิโน พหุสฺสุตา ธมฺมกถิกา นตฺถิ เตสํ ทุคฺคติ
สุคติเยว เตสํ ปาฏิกงฺขาติ ภณติ น โส อญฺญํ ภณติ ตญฺเญว
ภณตีติ อาปตฺติ วาจาย วาจาย ทุกฺกฏสฺส
อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส
เปสุญฺญํ อุปสํหรติ อิตฺถนฺนาโม เย นูน จณฺฑาลา เวณา
เนสาทา รถการา ปุกฺกุสาติ ภณติ น โส อญฺญํ ภณติ ตญฺเญว
ภณตีติ อาปตฺติ วาจาย วาจาย ทุกฺกฏสฺส เป
อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส เปสุญฺญํ
อุปสํหรติ อิตฺถนฺนาโม เย นูน ปณฺฑิตา พฺยตฺตา เมธาวิโน
พหุสฺสุตา ธมฺมกถิกา นตฺถิ เตสํ ทุคฺคติ สุคติเยว เตสํ
ปาฏิกงฺขาติ ภณติ น โส อญฺญํ ภณติ ตญฺเญว ภณตีติ
อาปตฺติ วาจาย วาจาย ทุกฺกฏสฺส
อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส
เปสุญฺญํ อุปสํหรติ อิตฺถนฺนาโม น มยํ จณฺฑาลา เวณา
เนสาทา รถการา ปุกฺกุสาติ ภณติ น โส อญฺญํ ภณติ
ตญฺเญว ภณตีติ อาปตฺติ วาจาย วาจาย ทุกฺกฏสฺส เป
อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส เปสุญฺญํ


อุปสํหรติ อิตฺถนฺนาโม น มยํ ปณฺฑิตา พฺยตฺตา เมธาวิโน
พหุสฺสุตา ธมฺมกถิกา นตฺถิ อมฺหากํ ทุคฺคติ สุคติเยว อมฺหากํ
ปาฏิกงฺขาติ ภณติ น โส อญฺญํ ภณติ ตญฺเญว ภณตีติ
อาปตฺติ วาจาย วาจาย ทุกฺกฏสฺส
อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส
เปสุญฺญํ อุปสํหรติ อาปตฺติ วาจาย วาจาย ปาจิตฺติยสฺส
อุปสมฺปนฺโน อุปสมฺปนฺนสฺส สุตฺวา อนุปสมฺปนฺนสฺส เปสุญฺญํ
อุปสํหรติ อาปตฺติ ทุกฺกฏสฺส อุปสมฺปนฺโน อนุปสมฺปนฺนสฺส
สุตฺวา อุปสมฺปนฺนสฺส เปสุญฺญํ อุปสํหรติ อาปตฺติ ทุกฺกฏสฺส
อุปสมฺปนฺโน อนุปสมฺปนฺนสฺส สุตฺวา อนุปสมฺปนฺนสฺส เปสุญฺญํ
อุปสํหรติ อาปตฺติ ทุกฺกฏสฺส
อนาปตฺติ นปิยกมฺยสฺส นเภทาธิปฺปายสฺส อุมฺมตฺตกสฺส
อาทิกมฺมิกสฺสาติ
ตติยสิกฺขาปทํ นิฏฺฐิตํ



จตุตฺถสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน ฉพฺพคฺคิยา
ภิกฺขู อุปาสเก ปทโส ธมฺมํ วาเจนฺติ อุปาสกา ภิกฺขูสุ อคารวา
อปฺปติสฺสา อสภาควุตฺติกา วิหรนฺติ เย เต ภิกฺขู อปฺปิจฺฉา เป
เต อุชฺฌายนฺติ ขียนฺติ วิปาเจนฺติ กถํ หิ นาม ฉพฺพคฺคิยา
ภิกฺขู อุปาสเก ปทโส ธมฺมํ วาเจสฺสนฺติ อุปาสกา ภิกฺขูสุ
อคารวา อปฺปติสฺสา อสภาควุตฺติกา วิหรนฺตีติ อถโข เต
ภิกฺขู ภควโต เอตมตฺถํ อาโรเจสุํ เป สจฺจํ กิร ตุเมฺห
ภิกฺขเว อุปาสเก ปทโส ธมฺมํ วาเจถ อุปาสกา ภิกฺขูสุ อคารวา
อปฺปติสฺสา อสภาควุตฺติกา วิหรนฺตีติ สจฺจํ ภควาติ วิครหิ
พุทฺโธ ภควา กถํ หิ นาม ตุเมฺห โมฆปุริสา อุปาสเก ปทโส
ธมฺมํ วาเจสฺสถ อุปาสกา ภิกฺขูสุ อคารวา อปฺปติสฺสา อสภาควุตฺติกา
วิหรนฺติ เนตํ โมฆปุริสา อปฺปสนฺนานํ วา ปสาทาย เป
เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ โย ปน
ภิกฺขุ อนุปสมฺปนฺนํ ปทโส ธมฺมํ วาเจยฺย ปาจิตฺติยนฺติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ อนุปสมฺปนฺโน นาม ภิกฺขุญฺจ
ภิกฺขุนิญฺจ ฐเปตฺวา อวเสโส อนุปสมฺปนฺโน นาม


ปทโส นาม ปทํ อนุปทํ อนฺวกฺขรํ อนุพฺยญฺชนํ ปทํ
นาม เอกโต ปฏฺฐเปตฺวา เอกโต โอสาเปนฺติ อนุปทํ นาม
ปาเฏกฺกํ ปฏฺฐเปตฺวา เอกโต โอสาเปนฺติ อนฺวกฺขรํ นาม
รูปํ อนิจฺจนฺติ วุจฺจมาโน รูติ โอปาเตติ อนุพฺยญฺชนํ นาม
รูปํ อนิจฺจนฺติ วุจฺจมาโน เวทนา อนิจฺจาติ สทฺทํ นิจฺฉาเรติ
ยญฺจ ปทํ ยญฺจ อนุปทํ ยญฺจ อนฺวกฺขรํ ยญฺจ อนุพฺยญฺชนํ
สพฺพเมตํ ปทโส ธมฺโม นาม ธมฺโม นาม พุทฺธภาสิโต
สาวกภาสิโต อิสิภาสิโต เทวตาภาสิโต อตฺถุปสญฺหิโต ธมฺมุปสญฺหิโต
วาเจยฺยาติ ปเทน วาเจติ ปเท ปเท อาปตฺติ
ปาจิตฺติยสฺส อกฺขราย วาเจติ อกฺขรกฺขราย อาปตฺติ
ปาจิตฺติยสฺส
อนุปสมฺปนฺเน อนุปสมฺปนฺนสญฺญี ปทโส ธมฺมํ วาเจติ
อาปตฺติ ปาจิตฺติยสฺส อนุปสมฺปนฺเน เวมติโก ปทโส ธมฺมํ
วาเจติ อาปตฺติ ปาจิตฺติยสฺส อนุปสมฺปนฺเน อุปสมฺปนฺนสญฺญี
ปทโส ธมฺมํ วาเจติ อาปตฺติ ปาจิตฺติยสฺส อุปสมฺปนฺเน
อนุปสมฺปนฺนสญฺญี อาปตฺติ ทุกฺกฏสฺส อุปสมฺปนฺเน เวมติโก
อาปตฺติ ทุกฺกฏสฺส อุปสมฺปนฺเน อุปสมฺปนฺนสญฺญี อนาปตฺติ
อนาปตฺติ เอกโต อุทฺทิสาเปนฺโต เอกโต สชฺฌายํ




กโรนฺโต เยภุยฺเยน ปคุณํ คนฺถํ ภณนฺตํ โอปาเตติ โอสาเรนฺตํ
โอปาเตติ อุมฺมตฺตกสฺส อาทิกมฺมิกสฺสาติ
จตุตฺถสิกฺขาปทํ นิฏฺฐิตํ



ปญฺจมสิกฺขาปทํ
เตน สมเยน พุทฺโธ ภควา อาฬวิยํ วิหรติ อคฺคาฬเว
เจติเย เตน โข ปน สมเยน อุปาสกา อารามํ อาคจฺฉนฺติ
ธมฺมสฺสวนาย ธมฺเม ภาสิเต เถรา ภิกฺขู ยถาวิหารํ คจฺฉนฺติ
นวกา ภิกฺขู ตตฺเถว อุปฏฺฐานสาลายํ อุปาสเกหิ สทฺธึ มุฏฺฐสฺสตี
อสมฺปชานา นคฺคา วิกุชฺชมานา กากจฺฉมานา เสยฺยํ กปฺเปนฺติ
อุปาสกา อุชฺฌายนฺติ ขียนฺติ วิปาเจนฺติ กถํ หิ นาม ภทฺทนฺตา
มุฏฺฐสฺสตี อสมฺปชานา นคฺคา วิกุชฺชมานา กากจฺฉมานา เสยฺยํ
กปฺเปสฺสนฺตีติ อสฺโสสุํ โข ภิกฺขู เตสํ อุปาสกานํ อุชฺฌายนฺตานํ
ขียนฺตานํ วิปาเจนฺตานํ เย เต ภิกฺขู อปฺปิจฺฉา เป เต
อุชฺฌายนฺติ ขียนฺติ วิปาเจนฺติ กถํ หิ นาม ภิกฺขู อนุปสมฺปนฺเนน
สห เสยฺยํ กปฺเปสฺสนฺตีติ อถโข เต ภิกฺขู ภควโต เอตมตฺถํ
อาโรเจสุํ เป สจฺจํ กิร ภิกฺขเว ภิกฺขู อนุปสมฺปนฺเนน สห
เสยฺยํ กปฺเปนฺตีติ สจฺจํ ภควาติ วิครหิ พุทฺโธ ภควา
กถํ หิ นาม เต ภิกฺขเว โมฆปุริสา อนุปสมฺปนฺเนน สห เสยฺยํ
กปฺเปสฺสนฺติ เนตํ ภิกฺขเว อปฺปสนฺนานํ วา ปสาทาย เป
เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ โย ปน
ภิกฺขุ อนุปสมฺปนฺเนน สห เสยฺยํ กปฺเปยฺย ปาจิตฺติยนฺติ
เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติ



อถโข ภควา อาฬวิยํ ยถาภิรนฺตํ วิหริตฺวา เยน
โกสมฺพี เตน จาริกํ ปกฺกามิ อนุปุพฺเพน จาริกํ จรมาโน
เยน โกสมฺพี ตทวสริ ตตฺร สุทํ ภควา โกสมฺพิยํ วิหรติ
พทริการาเม ภิกฺขู อายสฺมนฺตํ ราหุลํ เอตทโวจุํ ภควตา
อาวุโส ราหุล สิกฺขาปทํ ปญฺญตฺตํ น อนุปสมฺปนฺเนน สห
เสยฺยา กปฺเปตพฺพาติ เสยฺยํ อาวุโส ราหุล ชานาหีติ อถโข
อายสฺมา ราหุโล เสยฺยํ อลภมาโน วจฺจกุฏิยา เสยฺยํ กปฺเปสิ
อถโข ภควา รตฺติยา ปจฺจูสสมยํ ปจฺจุฏฺฐาย เยน วจฺจกุฏี
เตนุปสงฺกมิ อุปสงฺกมิตฺวา อุกฺกาสิ อายสฺมาปิ ราหุโล อุกฺกาสิ
โก เอตฺถาติ อหํ ภควา ราหุโลติ กิสฺส ตฺวํ ราหุล อิธ
นิปนฺโนสีติ อถโข อายสฺมา ราหุโล ภควโต เอตมตฺถํ
อาโรเจสิ อถโข ภควา เอตสฺมึ นิทาเน เอตสฺมึ ปกรเณ ธมฺมึ
กถํ กตฺวา ภิกฺขู อามนฺเตสิ อนุชานามิ ภิกฺขเว อนุปสมฺปนฺเนน
ทฺวิรตฺตติรตฺตํ สห เสยฺยํ กปฺเปตุํ เอวญฺจ ปน ภิกฺขเว อิมํ
สิกฺขาปทํ อุทฺทิเสยฺยาถ โย ปน ภิกฺขุ อนุปสมฺปนฺเนน
อุตฺตริทฺวิรตฺตติรตฺตํ สห เสยฺยํ กปฺเปยฺย ปาจิตฺติยนฺติ
โย ปนาติ โย ยาทิโส เป ภิกฺขูติ เป
อยํ อิมสฺมึ อตฺเถ อธิปฺเปโต ภิกฺขูติ อนุปสมฺปนฺโน นาม
ภิกฺขุํ ฐเปตฺวา อวเสโส อนุปสมฺปนฺโน นาม อุตฺตริทฺวิรตฺตติรตฺตนฺติ



อติเรกทฺวิรตฺตติรตฺตํ สหาติ เอกโต เสยฺยา
นาม สพฺพจฺฉนฺนา สพฺพปริจฺฉนฺนา เยภุยฺเยนจฺฉนฺนา เยภุยฺเยน
ปริจฺฉนฺนา เสยฺยํ กปฺเปยฺยาติ จตุตฺเถ ทิวเส อตฺถงฺคเต สุริเย
อนุปสมฺปนฺเน นิปนฺเน ภิกฺขุ นิปชฺชติ อาปตฺติ ปาจิตฺติยสฺส
ภิกฺขุ นิปนฺเน อนุปสมฺปนฺโน นิปชฺชติ อาปตฺติ ปาจิตฺติยสฺส
อุโภ วา นิปชฺชนฺติ อาปตฺติ ปาจิตฺติยสฺส อุฏฺฐหิตฺวา ปุนปฺปุนํ
นิปชฺชนฺติ อาปตฺติ ปาจิตฺติยสฺส
อนุปสมฺปนฺเน อนุปสมฺปนฺนสญฺญี อุตฺตริทฺวิรตฺตติรตฺตํ
สห เสยฺยํ กปฺเปติ อาปตฺติ ปาจิตฺติยสฺส อนุปสมฺปนฺเน
เวมติโก อุตฺตริทฺวิรตฺตติรตฺตํ สห เสยฺยํ กปฺเปติ อาปตฺติ
ปาจิตฺติยสฺส อนุปสมฺปนฺเน อุปสมฺปนฺนสญฺญี อุตฺตริทฺวิรตฺตติรตฺตํ
สห เสยฺยํ กปฺเปติ อาปตฺติ ปาจิตฺติยสฺส อุปฑฺฒจฺฉนฺเน
อุปฑฺฒปริจฺฉนฺเน อาปตฺติ ทุกฺกฏสฺส อุปสมฺปนฺเน อนุปสมฺปนฺนสญฺญี
อาปตฺติ ทุกฺกฏสฺส อุปสมฺปนฺเน เวมติโก อาปตฺติ
ทุกฺกฏสฺส อุปสมฺปนฺเน อุปสมฺปนฺนสญฺญี อนาปตฺติ
อนาปตฺติ เทฺว ติสฺโส รตฺติโย วสติ อูนกเทฺวติสฺโส
รตฺติโย วสติ เทฺว รตฺติโย วสิตฺวา ตติยาย รตฺติยา ปุรารุณา
นิกฺขมิตฺวา ปุน วสติ สพฺพจฺฉนฺเน สพฺพอปริจฺฉนฺเน สพฺพปริจฺฉนฺเน
สพฺพอจฺฉนฺเน เยภุยฺเยน อจฺฉนฺเน เยภุยฺเยน อปริจฺฉนฺเน
อนุปสมฺปนฺเน นิปนฺเน ภิกฺขุ นิสีทติ ภิกฺขุ นิปนฺเน


อนุปสมฺปนฺโน นิสีทติ อุโภ วา นิสีทนฺติ อุมฺมตฺตกสฺส
อาทิกมฺมิกสฺสาติ
ปญฺจมสิกฺขาปทํ นิฏฺฐิตํ



ฉฏฺฐสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน อายสฺมา
อนุรุทฺโธ โกสเลสุ ชนปเทสุ สาวตฺถึ คจฺฉนฺโต สายํ อญฺญตรํ
คามํ อุปคจฺฉิ เตน โข ปน สมเยน ตสฺมึ คาเม อญฺญตริสฺสา
อิตฺถิยา อาวสถาคารํ ปญฺญตฺตํ โหติ อถโข อายสฺมา อนุรุทฺโธ
เยน สา อิตฺถี เตนุปสงฺกมิ อุปสงฺกมิตฺวา ตํ อิตฺถึ เอตทโวจ
สเจ เต ภคินิ อครุ วเสยฺยามิ เอกรตฺตึ อาวสถาคาเรติ
วเสยฺยาถ ภนฺเตติ อญฺเญปิ อทฺธิกา เยน สา อิตฺถี
เตนุปสงฺกมึสุ อุปสงฺกมิตฺวา ตํ อิตฺถึ เอตทโวจุํ สเจ เต อยฺเย
อครุ วเสยฺยาม เอกรตฺตึ อาวสถาคาเรติ เอโส โข อยฺโย
สมโณ ปฐมํ อุปคโต สเจ โส อนุชานาติ วเสยฺยาถาติ
อถโข เต อทฺธิกา เยนายสฺมา อนุรุทฺโธ เตนุปสงฺกมึสุ
อุปสงฺกมิตฺวา อายสฺมนฺตํ อนุรุทฺธํ เอตทโวจุํ สเจ เต ภนฺเต อครุ
วเสยฺยาม เอกรตฺตึ อาวสถาคาเรติ วเสยฺยาถ อาวุโสติ
อถโข สา อิตฺถี อายสฺมนฺเต อนุรุทฺเธ สห ทสฺสเนน ปฏิพทฺธจิตฺตา
อโหสิ อถโข สา อิตฺถี เยนายสฺมา อนุรุทฺโธ เตนุปสงฺกมิ
อุปสงฺกมิตฺวา อายสฺมนฺตํ อนุรุทฺธํ เอตทโวจ อยฺโย ภนฺเต
อิเมหิ มนุสฺเสหิ อากิณฺโณ น ผาสุ วิหริสฺสติ สาธาหํ ภนฺเต



อยฺยสฺส มญฺจกํ อพฺภนฺตรํ ปญฺญาเปยฺยนฺติ อธิวาเสสิ โข
อายสฺมา อนุรุทฺโธ ตุณฺหีภาเวน อถโข สา อิตฺถี อายสฺมโต
อนุรุทฺธสฺส สามํ มญฺจกํ อพฺภนฺตรํ ปญฺญาเปตฺวา อลงฺกตปฏิยตฺตา
คนฺธคนฺธินี เยนายสฺมา อนุรุทฺโธ เตนุปสงฺกมิ อุปสงฺกมิตฺวา
อายสฺมนฺตํ อนุรุทฺธํ เอตทโวจ อยฺโย ภนฺเต อภิรูโป ทสฺสนีโย
ปาสาทิโก อหญฺจมฺหิ อภิรูปา ทสฺสนียา ปาสาทิกา สาธาหํ
ภนฺเต อยฺยสฺส ปชาปตี ภเวยฺยนฺติ เอวํ วุตฺเต อายสฺมา
อนุรุทฺโธ ตุณฺหี อโหสิ ทุติยมฺปิ โข เป ตติยมฺปิ โข
สา อตฺถี อายสฺมนฺตํ อนุรุทฺธํ เอตทโวจ อยฺโย ภนฺเต อภิรูโป
ทสฺสนีโย ปาสาทิโก อหญฺจมฺหิ อภิรูปา ทสฺสนียา ปาสาทิกา
สาธุ ภนฺเต อยฺโย มญฺเจว สมฺปฏิจฺฉตุ สพฺพญฺจ สาปเตยฺยนฺติ
ตติยมฺปิ โข อายสฺมา อนุรุทฺโธ ตุณฺหี อโหสิ อถโข สา
อิตฺถี สาฏกํ นิกฺขิปิตฺวา อายสฺมโต อนุรุทฺธสฺส ปุรโต จงฺกมติปิ
ติฏฺฐติปิ นิสีทติปิ เสยฺยํปิ กปฺเปติ อถโข อายสฺมา อนุรุทฺโธ
อินฺทฺริยานิ โอกฺขิปิตฺวา ตํ อิตฺถึ เนว โอโลเกสิ นปิ อาลปิ
อถโข สา อิตฺถี อจฺฉริยํ วต โภ อพฺภูตํ วต โภ พหู
เม มนุสฺสา สเตนปิ สหสฺเสนปิ ปหีณนฺติ อยํ ปน สมโณ
มยา สามํ ยาจิยมาโน น อิจฺฉติ มญฺเจว สมฺปฏิจฺฉิตุํ สพฺพญฺจ
สาปเตยฺยนฺติ สาฏกํ นิวาเสตฺวา อายสฺมโต อนุรุทฺธสฺส ปาเทสุ



สิรสา นิปติตฺวา อายสฺมนฺตํ อนุรุทฺธํ เอตทโวจ อจฺจโย มํ
ภนฺเต อจฺจคมา ยถาพาลํ ยถามูฬฺหํ ยถาอกุสลํ ยาหํ เอวรูปมกาสึ
ตสฺสา เม ภนฺเต อยฺโย อจฺจยํ อจฺจยโต ปฏิคฺคณฺหาตุ
อายตึ สํวรายาติ อิงฺฆ ตํ ภคินิ อจฺจโย อจฺจคมา ยถาพาลํ
ยถามูฬฺหํ ยถาอกุสลํ ยา ตฺวํ เอวมกาสิ ยโต จ โข ตฺวํ
ภคินิ อจฺจยํ อจฺจยโต ทิสฺวา ยถาธมฺมํ ปฏิกโรสิ ตนฺเต มยํ
ปฏิคฺคณฺหาม วุฑฺฒิ เหสา ภคินิ อริยสฺส วินเย โย อจฺจยํ
อจฺจยโต ทิสฺวา ยถาธมฺมํ ปฏิกโรติ อายตึ สํวรํ อาปชฺชตีติ
อถโข สา อิตฺถี ตสฺสา รตฺติยา อจฺจเยน อายสฺมนฺตํ อนุรุทฺธํ
ปณีเตน ขาทนีเยน โภชนีเยน สหตฺถา สนฺตปฺเปตฺวา สมฺปวาเรตฺวา
อายสฺมนฺตํ อนุรุทฺธํ ภุตฺตาวึ โอนีตปตฺตปาณึ เอกมนฺตํ นิสีทิ
เอกมนฺตํ นิสินฺนํ โข ตํ อิตฺถึ อายสฺมา อนุรุทฺโธ ธมฺมิยา กถาย
สนฺทสฺเสสิ สมาทเปสิ สมุตฺเตเชสิ สมฺปหํเสสิ อถโข สา
อิตฺถี อายสฺมตา อนุรุทฺเธน ธมฺมิยา กถาย สนฺทสฺสิตา สมาทปิตา
สมุตฺเตชิตา สมฺปหํสิตา อายสฺมนฺตํ อนุรุทฺธํ เอตทโวจ อภิกฺกนฺตํ
ภนฺเต อภิกฺกนฺตํ ภนฺเต เสยฺยถาปิ ภนฺเต นิกฺกุชฺชิตํ วา
อุกฺกุชฺเชยฺย ปฏิจฺฉนฺนํ วา วิวเรยฺย มูฬฺหสฺส วา มคฺคํ
อาจิกฺเขยฺย อนฺธกาเร วา เตลปฺปชฺโชตํ ธาเรยฺย จกฺขุมนฺโต



รูปานิ ทกฺขนฺตีติ เอวเมวํ อยฺเยน อนุรุทฺเธน อเนกปริยาเยน ธมฺโม
ปกาสิโต เอสาหํ ภนฺเต ตํ ภควนฺตํ สรณํ คจฺฉามิ ธมฺมญฺจ
ภิกฺขุสงฺฆญฺจ อุปาสิกํ มํ อยฺโย ธาเรตุ อชฺชตคฺเค ปาณุเปตํ
สรณํ คตนฺติ อถโข อายสฺมา อนุรุทฺโธ สาวตฺถึ คนฺตฺวา
ภิกฺขูนํ เอตมตฺถํ อาโรเจสิ เย เต ภิกฺขู อปฺปิจฺฉา เป
เต อุชฺฌายนฺติ ขียนฺติ วิปาเจนฺติ กถํ หิ นาม อายสฺมา
อนุรุทฺโธ มาตุคาเมน สห เสยฺยํ กปฺเปสฺสตีติ อถโข เต
ภิกฺขู ภควโต เอตมตฺถํ อาโรเจสุํ เป สจฺจํ กิร ตฺวํ อนุรุทฺธ
มาตุคาเมน สห เสยฺยํ กปฺเปสีติ สจฺจํ ภควาติ วิครหิ
พุทฺโธ ภควา กถํ หิ นาม ตฺวํ อนุรุทฺธ มาตุคาเมน สห
เสยฺยํ กปฺเปสฺสสิ เนตํ อนุรุทฺธ อปฺปสนฺนานํ วา ปสาทาย
เป เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ โย
ปน ภิกฺขุ มาตุคาเมน สห เสยฺยํ กปฺเปยฺย ปาจิตฺติยนฺติ
โย ปนาติ โย ยาทิโส เป ภิกฺขูติ เป
อยํ อิมสฺมึ อตฺเถ อธิปฺเปโต ภิกฺขูติ มาตุคาโม นาม มนุสฺสิตฺถี
น ยกฺขี น เปตี น ติรจฺฉานคตา อนฺตมโส ตทหุชาตาปิ ทาริกา
ปเคว มหนฺตตรี สหาติ เอกโต เสยฺยา นาม สพฺพจฺฉนฺนา
สพฺพปริจฺฉนฺนา เยภุยฺเยนจฺฉนฺนา เยภุยฺเยน ปริจฺฉนฺนา เสยฺยํ
กปฺเปยฺยาติ อตฺถงฺคเต สุริเย มาตุคาเม นิปนฺเน ภิกฺขุ นิปชฺชติ



อาปตฺติ ปาจิตฺติยสฺส ภิกฺขุ นิปนฺเน มาตุคาเม นิปชฺชติ อาปตฺติ
ปาจิตฺติยสฺส อุโภ วา นิปชฺชนฺติ อาปตฺติ ปาจิตฺติยสฺส
อุฏฺฐหิตฺวา ปุนปฺปุนํ นิปชฺชนฺติ อาปตฺติ ปาจิตฺติยสฺส
มาตุคาเม มาตุคามสญฺญี สห เสยฺยํ กปฺเปติ อาปตฺติ
ปาจิตฺติยสฺส มาตุคาเม เวมติโก สห เสยฺยํ กปฺเปติ อาปตฺติ
ปาจิตฺติยสฺส มาตุคาเม อมาตุคามสญฺญี สห เสยฺยํ กปฺเปติ
อาปตฺติ ปาจิตฺติยสฺส อุปฑฺฒจฺฉนฺเน อุปฑฺฒปริจฺฉนฺเน อาปตฺติ
ทุกฺกฏสฺส ยกฺขิยา วา เปติยา วา ปณฺฑเกน วา ติรจฺฉานคติตฺถิยา
วา สห เสยฺยํ กปฺเปติ อาปตฺติ ทุกฺกฏสฺส
อมาตุคาเม มาตุคามสญฺญี อาปตฺติ ทุกฺกฏสฺส อมาตุคาเม เวมติโก
อาปตฺติ ทุกฺกฏสฺส อมาตุคาเม อมาตุคามสญฺญี อนาปตฺติ
อนาปตฺติ สพฺพจฺฉนฺเน สพฺพอปริจฺฉนฺเน สพฺพปริจฺฉนฺเน
สพฺพอจฺฉนฺเน เยภุยฺเยน อจฺฉนฺเน เยภุยฺเยน อปริจฺฉนฺเน
มาตุคาเม นิปนฺเน ภิกฺขุ นิสีทติ ภิกฺขุ นิปนฺเน มาตุคาโม
นิสีทติ อุโภ วา นิสีทนฺติ อุมฺมตฺตกสฺส อาทิกมฺมิกสฺสาติ
ฉฏฺฐสิกฺขาปทํ นิฏฺฐิตํ




สตฺตมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน อายสฺมา
อุทายิ สาวตฺถิยํ กุลูปโก โหติ พหุกานิ กุลานิ อุปสงฺกมติ
อถโข อายสฺมา อุทายิ ปุพฺพณฺหสมยํ นิวาเสตฺวา ปตฺตจีวรมาทาย
เยน อญฺญตรํ กุลํ เตนุปสงฺกมิ เตน โข ปน สมเยน
ฆรณี นิเวสนทฺวาเร นิสินฺนา โหติ ฆรสุณฺหา อาวสถทฺวาเร
นิสินฺนา โหติ อถโข อายสฺมา อุทายิ เยน ฆรณี เตนุปสงฺกมิ
อุปสงฺกมิตฺวา ฆรณิยา อุปกณฺณเก ธมฺมํ เทเสสิ
อถโข ฆรสุณฺหาย เอตทโหสิ กินฺนุ โข โส สมโณ สสฺสุยา
ชาโร อุทาหุ โอภาสตีติ อถโข อายสฺมา อุทายิ ฆรณิยา
อุปกณฺณเก ธมฺมํ เทเสตฺวา เยน ฆรสุณฺหา เตนุปสงฺกมิ
อุปสงฺกมิตฺวา ฆรสุณฺหาย อุปกณฺณเก ธมฺมํ เทเสสิ อถโข
ฆรณิยา เอตทโหสิ กินฺนุ โข โส สมโณ ฆรสุณฺหาย ชาโร
อุทาหุ โอภาสตีติ อถโข อายสฺมา อุทายิ ฆรสุณฺหาย
อุปกณฺณเก ธมฺมํ เทเสตฺวา ปกฺกามิ อถโข ฆรณี ฆรสุณฺหํ
เอตทโวจ เห เช กึ เต โส สมโณ อโวจาติ ธมฺมํ เม
อยฺเย เทเสสิ อยฺยาย ปน กึ อโวจาติ มยฺหํปิ ธมฺมํ เทเสสีติ



ตา อุชฺฌายนฺติ ขียนฺติ วิปาเจนฺติ กถํ หิ นาม อยฺโย อุทายิ
มาตุคามสฺส อุปกณฺณเก ธมฺมํ เทเสสฺสติ นนุ นาม วิสฺสฏฺเฐน
วิวเฏน ธมฺโม เทเสตพฺโพติ อสฺโสสุํ โข ภิกฺขู ตาสํ อิตฺถีนํ
อุชฺฌายนฺตีนํ ขียนฺตีนํ วิปาเจนฺตีนํ เย เต ภิกฺขู อปฺปิจฺฉา เป
เต อุชฺฌายนฺติ ขียนฺติ วิปาเจนฺติ กถํ หิ นาม อายสฺมา อุทายิ
มาตุคามสฺส ธมฺมํ เทเสสฺสตีติ อถโข เต ภิกฺขู ภควโต
เอตมตฺถํ อาโรเจสุํ เป สจฺจํ กิร ตฺวํ อุทายิ มาตุคามสฺส
ธมฺมํ เทเสสีติ สจฺจํ ภควาติ วิครหิ พุทฺโธ ภควา กถํ หิ
นาม ตฺวํ โมฆปุริส มาตุคามสฺส ธมฺมํ เทเสสฺสสิ เนตํ โมฆปุริส
อปฺปสนฺนานํ วา ปสาทาย เป เอวญฺจ ปน ภิกฺขเว อิมํ
สิกฺขาปทํ อุทฺทิเสยฺยาถ โย ปน ภิกฺขุ มาตุคามสฺส ธมฺมํ
เทเสยฺย ปาจิตฺติยนฺติ เอวญฺจิทํ ภควตา ภิกฺขูนํ สิกฺขาปทํ
ปญฺญตฺตํ โหติ
เตน โข ปน สมเยน อุปาสิกา ภิกฺขู ปสฺสิตฺวา
เอตทโวจุํ อิงฺฆ อยฺยา ธมฺมํ เทเสถาติ น ภคินิ กปฺปติ
มาตุคามสฺส ธมฺมํ เทเสตุนฺติ อิงฺฆ อยฺยา ฉปฺปญฺจวาจาหิ ธมฺมํ
เทเสถ สกฺกา เอตฺตเกนปิ ธมฺโม อญฺญาตุนฺติ น ภคินิ กปฺปติ
มาตุคามสฺส ธมฺมํ เทเสตุนฺติ กุกฺกุจฺจายนฺตา น เทเสสุํ อุปาสิกา
อุชฺฌายนฺติ ขียนฺติ วิปาเจนฺติ กถํ หิ นาม อยฺยา อเมฺหหิ
ยาจิยมานา ธมฺมํ น เทเสสฺสนฺตีติ อสฺโสสุํ โข ภิกฺขู ตาสํ



อุปาสิกานํ อุชฺฌายนฺตีนํ ขียนฺตีนํ วิปาเจนฺตีนํ อถโข เต
ภิกฺขู ภควโต เอตมตฺถํ อาโรเจสุํ อถโข ภควา เอตสฺมึ
นิทาเน เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ
อนุชานามิ ภิกฺขเว มาตุคามสฺส ฉปฺปญฺจวาจาหิ ธมฺมํ เทเสตุํ
เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ โย ปน ภิกฺขุ
มาตุคามสฺส อุตฺตริฉปฺปญฺจวาจาหิ ธมฺมํ เทเสยฺย ปาจิตฺติยนฺติ
เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติ
เตน โข ปน สมเยน ฉพฺพคฺคิยา ภิกฺขู ภควตา
อนุญฺญาตํ มาตุคามสฺส ฉปฺปญฺจวาจาหิ ธมฺมํ เทเสตุนฺติ เต
อวิญฺญญ ปุริสวิคฺคหํ อุปนิสีทาเปตฺวา มาตุคามสฺส อุตฺตริฉปฺปญฺจวาจาหิ
ธมฺมํ เทเสนฺติ เย เต ภิกฺขู อปฺปิจฺฉา เป เต
อุชฺฌายนฺติ ขียนฺติ วิปาเจนฺติ กถํ หิ นาม ฉพฺพคฺคิยา ภิกฺขู
อวิญฺญญ ปุริสวิคฺคหํ อุปนิสีทาเปตฺวา มาตุคามสฺส อุตฺตริฉปฺปญฺจวาจาหิ
ธมฺมํ เทเสสฺสนฺตีติ อถโข เต ภิกฺขู ภควโต เอตมตฺถํ
อาโรเจสุํ เป สจฺจํ กิร ตุเมฺห ภิกฺขเว อวิญฺญญ ปุริสวิคฺคหํ
อุปนิสีทาเปตฺวา มาตุคามสฺส อุตฺตริฉปฺปญฺจวาจาหิ ธมฺมํ เทเสถาติ
สจฺจํ ภควาติ วิครหิ พุทฺโธ ภควา กถํ หิ นาม ตุเมฺห
โมฆปุริสา อวิญฺญญ ปุริสวิคฺคหํ อุปนิสีทาเปตฺวา มาตุคามสฺส
อุตฺตริฉปฺปญฺจวาจาหิ ธมฺมํ เทเสสฺสถ เนตํ โมฆปุริสา อปฺปสนฺนานํ
วา ปสาทาย เป เอวญฺจ ปน ภิกฺขเว อิมํ สิกฺขาปทํ


อุทฺทิเสยฺยาถ โย ปน ภิกฺขุ มาตุคามสฺส อุตฺตริฉปฺปญฺจวาจาหิ
ธมฺมํ เทเสยฺย อญฺญตฺร วิญฺญุนา ปุริสวิคฺคเหน ปาจิตฺติยนฺติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ มาตุคาโม นาม มนุสฺสิตฺถี
น ยกฺขี น เปตี น ติรจฺฉานคตา วิญฺญู ปฏิพลา สุภาสิตทุพฺภาสิตํ
ทุฏฺฐุลฺลาทุฏฺฐุลฺลํ อาชานิตุํ อุตฺตริฉปฺปญฺจวาจาหีติ อติเรกฉปฺปญฺจวาจาหิ
ธมฺโม นาม พุทฺธภาสิโต สาวกภาสิโต อิสิภาสิโต
เทวตาภาสิโต อตฺถุปสญฺหิโต ธมฺมุปสญฺหิโต เทเสยฺยาติ
ปเทน เทเสติ ปเท ปเท อาปตฺติ ปาจิตฺติยสฺส อกฺขราย
เทเสติ อกฺขรกฺขราย อาปตฺติ ปาจิตฺติยสฺส อญฺญตฺร วิญฺญุนา
ปุริสวิคฺคเหนาติ ฐเปตฺวา วิญฺญญ ปุริสวิคฺคหํ วิญฺญู นาม
ปุริสวิคฺคโห ปฏิพโล โหติ สุภาสิตทุพฺภาสิตํ ทุฏฺฐุลฺลาทุฏฺฐุลฺลํ
อาชานิตุํ
มาตุคาเม มาตุคามสญฺญี อุตฺตริฉปฺปญฺจวาจาหิ ธมฺมํ
เทเสติ อญฺญตฺร วิญฺญุนา ปุริสวิคฺคเหน อาปตฺติ ปาจิตฺติยสฺส
มาตุคาเม เวมติโก อุตฺตริฉปฺปญฺจวาจาหิ ธมฺมํ เทเสติ อญฺญตฺร
วิญฺญุนา ปุริสวิคฺคเหน อาปตฺติ ปาจิตฺติยสฺส มาตุคาเม
อมาตุคามสญฺญี อุตฺตริฉปฺปญฺจวาจาหิ ธมฺมํ เทเสติ อญฺญตฺร
วิญฺญุนา ปุริสวิคฺคเหน อาปตฺติ ปาจิตฺติยสฺส ยกฺขิยา วา
เปติยา วา ปณฺฑกสฺส วา ติรจฺฉานคตมนุสฺสวิคฺคหิตฺถิยา วา


อุตฺตริฉปฺปญฺจวาจาหิ ธมฺมํ เทเสติ อญฺญตฺร วิญฺญุนา
ปุริสวิคฺคเหน อาปตฺติ ทุกฺกฏสฺส อมาตุคาเม มาตุคามสญฺญี
อาปตฺติ ทุกฺกฏสฺส อมาตุคาเม เวมติโก อาปตฺติ ทุกฺกฏสฺส
อมาตุคาเม อมาตุคามสญฺญี อนาปตฺติ
อนาปตฺติ วิญฺญุนา ปุริสวิคฺคเหน ฉปฺปญฺจวาจาหิ
ธมฺมํ เทเสติ อูนกฉปฺปญฺจวาจาหิ ธมฺมํ เทเสติ อุฏฺฐหิตฺวา
ปุน นิสีทิตฺวา ธมฺมํ เทเสติ มาตุคาโม อุฏฺฐหิตฺวา ปุน นิสีทติ
ตสฺมึ เทเสติ อญฺญสฺส มาตุคามสฺส เทเสติ ปญฺหํ ปุจฺฉติ
ปญฺหํ ปุฏฺโฐ กเถติ อญฺญสฺสตฺถาย ภณนฺตํ มาตุคาโม สุณาติ
อุมฺมตฺตกสฺส อาทิกมฺมิกสฺสาติ
สตฺตมสิกฺขาปทํ นิฏฺฐิตํ



อฏฺฐมสิกฺขาปทํ
เตน สมเยน พุทฺโธ ภควา เวสาลิยํ วิหรติ มหาวเน
กูฏาคารสาลายํ เตน โข ปน สมเยน สมฺพหุลา สนฺทิฏฺฐา สมฺภตฺตา
ภิกฺขู วคฺคุมุทาย นทิยา ตีเร วสฺสํ อุปคจฺฉึสุ เตน โข ปน
สมเยน วชฺชี ทุพฺภิกฺขา โหติ ทฺวีหิติกา เสตฏฺฐิกา สลากาวุตฺตา
น สุกรา อุญฺเฉน ปคฺคเหน ยาเปตุํ อถโข เตสํ ภิกฺขูนํ
เอตทโหสิ เอตรหิ โข วชฺชี ทุพฺภิกฺขา ทฺวีหิติกา เสตฏฺฐิกา
สลากาวุตฺตา น สุกรา อุญฺเฉน ปคฺคเหน ยาเปตุํ เกน นุ โข
มยํ อุปาเยน สมคฺคา สมฺโมทมานา อวิวทมานา ผาสุกํ วสฺสํ
วเสยฺยาม น จ ปิณฺฑเกน กิลมิสฺสามาติ เอกจฺเจ เอวมาหํสุ
หนฺท มยํ อาวุโส คิหีนํ กมฺมนฺตํ อธิฏฺเฐม เอวนฺเต อมฺหากํ
ทาตุํ มญฺญิสฺสนฺติ เอวํ มยํ สมคฺคา สมฺโมทมานา อวิวทมานา
ผาสุกํ วสฺสํ วเสยฺยาม น จ ปิณฺฑเกน กิลมิสฺสามาติ เอกจฺเจ
เอวมาหํสุ อลํ อาวุโส กึ คิหีนํ กมฺมนฺตํ อธิฏฺฐิเตน หนฺท มยํ
อาวุโส คิหีนํ ทูเตยฺยํ หราม เอวนฺเต อมฺหากํ ทาตุํ มญฺญิสฺสนฺติ
เอวํ มยํ สมคฺคา สมฺโมทมานา อวิวทมานา ผาสุกํ วสฺสํ วเสยฺยาม
น จ ปิณฺฑเกน กิลมิสฺสามาติ เอกจฺเจ เอวมาหํสุ อลํ อาวุโส
กึ คิหีนํ กมฺมนฺตํ อธิฏฺฐิเตน กึ คิหีนํ ทูเตยฺยํ หเฏน หนฺท
มยํ อาวุโส คิหีนํ อญฺญมญฺญสฺส อุตฺตริมนุสฺสธมฺมสฺส วณฺณํ



ภาสิสฺสาม อสุโก ภิกฺขุ ปฐมสฺส ฌานสฺส ลาภี อสุโก ภิกฺขุ
ทุติยสฺส ฌานสฺส ลาภี อสุโก ภิกฺขุ ตติยสฺส ฌานสฺส ลาภี
อสุโก ภิกฺขุ จตุตฺถสฺส ฌานสฺส ลาภี อสุโก ภิกฺขุ โสตาปนฺโน
อสุโก ภิกฺขุ สกทาคามี อสุโก ภิกฺขุ อนาคามี อสุโก ภิกฺขุ
อรหา อสุโก ภิกฺขุ เตวิชฺโช อสุโก ภิกฺขุ ฉฬภิญฺโญติ
เอวนฺเต อมฺหากํ ทาตุํ มญฺญิสฺสนฺติ เอวํ มยํ สมคฺคา
สมฺโมทมานา อวิวทมานา ผาสุกํ วสฺสํ วเสยฺยาม น จ ปิณฺฑเกน
กิลมิสฺสามาติ เอโสเยว โข อาวุโส เสยฺโย โย อมฺหากํ
คิหีนํ อญฺญมญฺญสฺส อุตฺตริมนุสฺสธมฺมสฺส วณฺโณ ภาสิโตติ
อถโข เต ภิกฺขู คิหีนํ อญฺญมญฺญสฺส อุตฺตริมนุสฺสธมฺมสฺส
วณฺณํ ภาสึสุ อสุโก ภิกฺขุ ปฐมสฺส ฌานสฺส ลาภี เป
อสุโก ภิกฺขุ ฉฬภิญฺโญติ อถโข เต มนุสฺสา ลาภา วต
โน สุลทฺธํ วต โน เยสํ โน เอวรูปา ภิกฺขู วสฺสํ อุปคตา
น วต โน อิโต ปุพฺเพ เอวรูปา ภิกฺขู วสฺสํ อุปคตา ยถายิเม
ภิกฺขู สีลวนฺโต กลฺยาณธมฺมาติ เต น ตาทิสานิ โภชนานิ
อตฺตนา ภุญฺชนฺติ มาตาปิตูนํ เทนฺติ ปุตฺตทารสฺส เทนฺติ
ทาสกมฺมกรโปริสสฺส เทนฺติ มิตฺตามจฺจานํ เทนฺติ ญาติสาโลหิตานํ
เทนฺติ ยาทิสานิ ภิกฺขูนํ เทนฺติ น ตาทิสานิ ขาทนียานิ สายนียานิ
ปานานิ อตฺตนา ปิวนฺติ มาตาปิตูนํ เทนฺติ ปุตฺตทารสฺส เทนฺติ
ทาสกมฺมกรโปริสสฺส เทนฺติ มิตฺตามจฺจานํ เทนฺติ ญาติสาโลหิตานํ



เทนฺติ ยาทิสานิ ภิกฺขูนํ เทนฺติ อถโข เต ภิกฺขู วณฺณวนฺโต
อเหสุํ ปีนินฺทฺริยา ปสนฺนมุขวณฺณา วิปฺปสนฺนจฺฉวิวณฺณา
อาจิณฺณํ โข ปเนตํ วสฺสํ วุตฺถานํ ภิกฺขูนํ ภควนฺตํ
ทสฺสนาย อุปสงฺกมิตุํ อถโข เต ภิกฺขู วสฺสํ วุตฺถา เตมาสจฺจเยน
เสนาสนํ สํสาเมตฺวา ปตฺตจีวรมาทาย เยน เวสาลี เตนุปสงฺกมึสุ
อนุปุพฺเพน เยน เวสาลี มหาวนํ กูฏาคารสาลา เยน ภควา
เตนุปงฺกมึสุ อุปสงฺกมิตฺวา ภควนฺตํ อภิวาเทตฺวา เอกมนฺตํ
นิสีทึสุ เตน โข ปน สมเยน ทิสาสุ วสฺสํ วุตฺถา ภิกฺขู กิสา
โหนฺติ ลูขา ทุพฺพณฺณา อุปฺปณฺฑุปฺปณฺฑุกชาตา ธมนิสนฺถตคตฺตา
วคฺคุมุทาตีริยา ปน ภิกฺขู วณฺณวนฺโต โหนฺติ ปีนินฺทฺริยา
ปสนฺนมุขวณฺณา วิปฺปสนฺนจฺฉวิวณฺณา อาจิณฺณํ โข ปเนตํ
พุทฺธานํ ภควนฺตานํ อาคนฺตุเกหิ ภิกฺขูหิ สทฺธึ ปฏิสมฺโมทิตุํ
อถโข ภควา วคฺคุมุทาตีริเย ภิกฺขู เอตทโวจ กจฺจิ ภิกฺขเว
ขมนียํ กจฺจิ ยาปนียํ กจฺจิ สมคฺคา สมฺโมทมานา อวิวทมานา
ผาสุกํ วสฺสํ วสิตฺถ น จ ปิณฺฑเกน กิลมิตฺถาติ ขมนียํ ภควา
ยาปนียํ ภควา สมคฺคา จ มยํ ภนฺเต สมฺโมทมานา อวิวทมานา
ผาสุกํ วสฺสํ วสิมฺหา น จ ปิณฺฑเกน กิลมิมฺหาติ ชานนฺตาปิ
ตถาคตา ปุจฺฉนฺติ ชานนฺตาปิ น ปุจฺฉนฺติ กาลํ วิทิตฺวา ปุจฺฉนฺติ
กาลํ วิทิตฺวา น ปุจฺฉนฺติ อตฺถสญฺหิตํ ตถาคตา ปุจฺฉนฺติ โน
อนตฺถสญฺหิตํ อนตฺถสญฺหิเต เสตุฆาโต ตถาคตานํ ทฺวีหากาเรหิ



พุทฺธา ภควนฺโต ภิกฺขู ปฏิปุจฺฉนฺติ ธมฺมํ วา เทเสสฺสาม
สาวกานํ วา สิกฺขาปทํ ปญฺญาเปสฺสามาติ อถโข ภควา วคฺคุ
มุทาตีริเย ภิกฺขู เอตทโวจ ยถากถํ ปน ตุเมฺห ภิกฺขเว สมคฺคา
สมฺโมทมานา อวิวทมานา ผาสุกํ วสฺสํ วสิตฺถ น จ ปิณฺฑเกน
กิลมิตฺถาติ อถโข เต ภิกฺขู ภควโต เอตมตฺถํ อาโรเจสุํ
กจฺจิ ปน โว ภิกฺขเว ภูตนฺติ ภูตํ ภควาติ วิครหิ พุทฺโธ
ภควา กถํ หิ นาม ตุเมฺห ภิกฺขเว อุทรสฺส การณา คิหีนํ อญฺญมญฺญสฺส
อุตฺตริมนุสฺสธมฺมสฺส วณฺณํ ภาสิสฺสถ เนตํ ภิกฺขเว
อปฺปสนฺนานํ วา ปสาทาย เป เอวญฺจ ปน ภิกฺขเว อิมํ
สิกฺขาปทํ อุทฺทิเสยฺยาถ โย ปน ภิกฺขุ อนุปสมฺปนฺนสฺส
อุตฺตริมนุสฺสธมฺมํ อาโรเจยฺย ภูตสฺมึ ปาจิตฺติยนฺติ
โย ปนาติ ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ อนุปสมฺปนฺโน นาม ภิกฺขุญฺจ
ภิกฺขุนิญฺจ ฐเปตฺวา อวเสโส อนุปสมฺปนฺโน นาม
อุตฺตริมนุสฺสธมฺโม นาม ฌานํ วิโมกฺโข สมาธิ
สมาปตฺติ ญาณทสฺสนํ มคฺคภาวนา ผลสจฺฉิกิริยา กิเลสปฺปหานํ
วินีวรณตา จิตฺตสฺส สุญฺญาคาเร อภิรติ
ฌานนฺติ ปฐมํ ฌานํ ทุติยํ ฌานํ ตติยํ ฌานํ จตุตฺถํ
ฌานํ วิโมกฺโขติ สุญฺญโต วิโมกฺโข อนิมิตฺโต วิโมกฺโข
อปฺปณิหิโต วิโมกฺโข สมาธีติ สุญฺญโต สมาธิ อนิมิตฺโต สมาธิ


อปฺปณิหิโต สมาธิ สมาปตฺตีติ สุญฺญตา สมาปตฺติ อนิมิตฺตา
สมาปตฺติ อปฺปณิหิตา สมาปตฺติ ญาณนฺติ ติสฺโส วิชฺชา
มคฺคภาวนาติ จตฺตาโร สติปฏฺฐานา จตฺตาโร สมฺมปฺปธานา
จตฺตาโร อิทฺธิปาทา ปญฺจินฺทฺริยานิ ปญฺจ พลานิ สตฺต โพชฺฌงฺคา
อริโย อฏฺฐงฺคิโก มคฺโค ผลสจฺฉิกิริยาติ โสตาปตฺติผลสฺส
สจฺฉิกิริยา สกทาคามิผลสฺส สจฺฉิกิริยา อนาคามิผลสฺส สจฺฉิกิริยา
อรหตฺตผลสฺส สจฺฉิกิริยา กิเลสปฺปหานนฺติ ราคสฺส ปหานํ
โทสสฺส ปหานํ โมหสฺส ปหานํ วินีวรณตา จิตฺตสฺสาติ ราคา
จิตฺตสฺส วินีวรณตา โทสา จิตฺตสฺส วินีวรณตา โมหา จิตฺตสฺส
วินีวรณตา สุญฺญาคาเร อภิรตีติ ปฐเมน ฌาเนน สุญฺญาคาเร
อภิรติ ทุติเยน ฌาเนน สุญฺญาคาเร อภิรติ ตติเยน ฌาเนน
สุญฺญาคาเร อภิรติ จตุตฺเถน ฌาเนน สุญฺญาคาเร อภิรติ
อาโรเจยฺยาติ อนุปสมฺปนฺนสฺส ปฐมํ ฌานํ สมาปชฺชินฺติ
ภณนฺตสฺส อาปตฺติ ปาจิตฺติยสฺส อาโรเจยฺยาติ อนุปสมฺปนฺนสฺส
ปฐมํ ฌานํ สมาปชฺชามีติ ภณนฺตสฺส อาปตฺติ ปาจิตฺติยสฺส
อาโรเจยฺยาติ อนุปสมฺปนฺนสฺส ปฐมํ ฌานํ สมาปนฺโนติ
ภณนฺตสฺส อาปตฺติ ปาจิตฺติยสฺส อาโรเจยฺยาติ อนุปสมฺปนฺนสฺส
ปฐมสฺส ฌานสฺส ลาภิมฺหีติ ภณนฺตสฺส อาปตฺติ ปาจิตฺติยสฺส
อาโรเจยฺยาติ อนุปสมฺปนฺนสฺส ปฐมสฺส ฌานสฺส วสิมฺหีติ ภณนฺตสฺส
อาปตฺติ ปาจิตฺติยสฺส อาโรเจยฺยาติ อนุปสมฺปนฺนสฺส



ปฐมํ ฌานํ สจฺฉิกตํ มยาติ ภณนฺตสฺส อาปตฺติ ปาจิตฺติยสฺส
อาโรเจยฺยาติ อนุปสมฺปนฺนสฺส ทุติยํ ฌานํ ตติยํ
ฌานํ จตุตฺถํ ฌานํ สมาปชฺชึ สมาปชฺชามิ สมาปนฺโน จตุตฺถสฺส
ฌานสฺส ลาภิมฺหิ วสิมฺหิ จตุตฺถํ ฌานํ สจฺฉิกตํ มยาติ ภณนฺตสฺส
อาปตฺติ ปาจิตฺติยสฺส
อาโรเจยฺยาติ อนุปสมฺปนฺนสฺส สุญฺญตํ วิโมกฺขํ
อนิมิตฺตํ วิโมกฺขํ อปฺปณิหิตํ วิโมกฺขํ สุญฺญตํ สมาธึ อนิมิตฺตํ
สมาธึ อปฺปณิหิตํ สมาธึ สมาปชฺชึ สมาปชฺชามิ สมาปนฺโน
อปฺปณิหิตสฺส สมาธิสฺส ลาภิมฺหิ วสิมฺหิ อปฺปณิหิโต สมาธิ
สจฺฉิกโต มยาติ ภณนฺตสฺส อาปตฺติ ปาจิตฺติยสฺส
อาโรเจยฺยาติ อนุปสมฺปนฺนสฺส สุญฺญตํ สมาปตฺตึ
อนิมิตฺตํ สมาปตฺตึ อปฺปณิหิตํ สมาปตฺตึ สมาปชฺชึ สมาปชฺชามิ
สมาปนฺโน อปฺปณิหิตาย สมาปตฺติยา ลาภิมฺหิ วสิมฺหิ อปฺปณิหิตา
สมาปตฺติ สจฺฉิกตา มยาติ ภณนฺตสฺส อาปตฺติ ปาจิตฺติยสฺส
อาโรเจยฺยาติ อนุปสมฺปนฺนสฺส ติสฺโส วิชฺชา สมาปชฺชึ
สมาปชฺชามิ สมาปนฺโน ติสฺสนฺนํ วิชฺชานํ ลาภิมฺหิ วสิมฺหิ
ติสฺโส วิชฺชา สจฺฉิกตา มยาติ ภณนฺตสฺส อาปตฺติ ปาจิตฺติยสฺส
อาโรเจยฺยาติ อนุปสมฺปนฺนสฺส จตฺตาโร สติปฏฺฐาเน
จตฺตาโร สมฺมปฺปธาเน จตฺตาโร อิทฺธิปาเท สมาปชฺชึ สมาปชฺชามิ
สมาปนฺโน จตุนฺนํ อิทฺธิปาทานํ ลาภิมฺหิ วสิมฺหิ จตฺตาโร


อิทฺธิปาทา สจฺฉิกตา มยาติ ภณนฺตสฺส อาปตฺติ ปาจิตฺติยสฺส
อาโรเจยฺยาติ อนุปสมฺปนฺนสฺส ปญฺจินฺทฺริยานิ ปญฺจ
พลานิ สมาปชฺชึ สมาปชฺชามิ สมาปนฺโน ปญฺจนฺนํ พลานํ
ลาภิมฺหิ วสิมฺหิ ปญฺจ พลานิ สจฺฉิกตานิ มยาติ ภณนฺตสฺส
อาปตฺติ ปาจิตฺติยสฺส
อาโรเจยฺยาติ อนุปสมฺปนฺนสฺส สตฺต โพชฺฌงฺเค
สมาปชฺชึ สมาปชฺชามิ สมาปนฺโน สตฺตนฺนํ โพชฺฌงฺคานํ ลาภิมฺหิ
วสิมฺหิ สตฺต โพชฺฌงฺคา สจฺฉิกตา มยาติ ภณนฺตสฺส อาปตฺติ
ปาจิตฺติยสฺส
อาโรเจยฺยาติ อนุปสมฺปนฺนสฺส อริยํ อฏฺฐงฺคิกํ มคฺคํ
สมาปชฺชึ สมาปชฺชามิ สมาปนฺโน อริยสฺส อฏฺฐงฺคิกสฺส มคฺคสฺส
ลาภิมฺหิ วสิมฺหิ อริโย อฏฺฐงฺคิโก มคฺโค สจฺฉิกโต มยาติ
ภณนฺตสฺส อาปตฺติ ปาจิตฺติยสฺส
อาโรเจยฺยาติ อนุปสมฺปนฺนสฺส โสตาปตฺติผลํ สกทาคามิผลํ
อนาคามิผลํ อรหตฺตผลํ สมาปชฺชึ สมาปชฺชามิ สมาปนฺโน
อรหตฺตผลสฺส ลาภิมฺหิ วสิมฺหิ อรหตฺตผลํ สจฺฉิกตํ มยาติ
ภณนฺตสฺส อาปตฺติ ปาจิตฺติยสฺส
อาโรเจยฺยาติ อนุปสมฺปนฺนสฺส ราโค เม จตฺโต โทโส
เม จตฺโต โมโห เม จตฺโต วนฺโต มุตฺโต ปหีโน ปฏินิสฺสฏฺโฐ



อุกฺเขฏิโต สมุกฺเขฏิโตติ ภณนฺตสฺส อาปตฺติ ปาจิตฺติยสฺส
อาโรเจยฺยาติ อนุปสมฺปนฺนสฺส ราคา เม จิตฺตํ วินีวรณํ
โทสา เม จิตฺตํ วินีวรณํ โมหา เม จิตฺตํ วินีวรณนฺติ ภณนฺตสฺส
อาปตฺติ ปาจิตฺติยสฺส
อาโรเจยฺยาติ อนุปสมฺปนฺนสฺส สุญฺญาคาเร ปฐมํ ฌานํ
ทุติยํ ฌานํ ตติยํ ฌานํ จตุตฺถํ ฌานํ สมาปชฺชึ สมาปชฺชามิ
สมาปนฺโน สุญฺญาคาเร จตุตฺถสฺส ฌานสฺส ลาภิมฺหิ วสิมฺหิ
สุญฺญาคาเร จตุตฺถํ ฌานํ สจฺฉิกตํ มยาติ ภณนฺตสฺส อาปตฺติ
ปาจิตฺติยสฺส
อาโรเจยฺยาติ อนุปสมฺปนฺนสฺส ปฐมญฺจ ฌานํ ทุติยญฺจ
ฌานํ สมาปชฺชึ สมาปชฺชามิ สมาปนฺโน ปฐมสฺส จ ฌานสฺส
ทุติยสฺส จ ฌานสฺส ลาภิมฺหิ วสิมฺหิ ปฐมญฺจ ฌานํ ทุติยญฺจ
ฌานํ สจฺฉิกตํ มยาติ ภณนฺตสฺส อาปตฺติ ปาจิตฺติยสฺส
อาโรเจยฺยาติ อนุปสมฺปนฺนสฺส ปฐมญฺจ ฌานํ ตติยญฺจ ฌานํ
เป ปฐมญฺจ ฌานํ จตุตฺถญฺจ ฌานํ สมาปชฺชึ สมาปชฺชามิ
สมาปนฺโน ปฐมสฺส จ ฌานสฺส จตุตฺถสฺส จ ฌานสฺส ลาภิมฺหิ
วสิมฺหิ ปฐมญฺจ ฌานํ จตุตฺถญฺจ ฌานํ สจฺฉิกตํ มยาติ
ภณนฺตสฺส อาปตฺติ ปาจิตฺติยสฺส
อาโรเจยฺยาติ อนุปสมฺปนฺนสฺส ปฐมญฺจ ฌานํ
สุญฺญตญฺจ วิโมกฺขํ อนิมิตฺตญฺจ วิโมกฺขํ อปฺปณิหิตญฺจ วิโมกฺขํ


สุญฺญตญฺจ สมาธึ อนิมิตฺตญฺจ สมาธึ อปฺปณิหิตญฺจ สมาธึ
สมาปชฺชึ สมาปชฺชามิ สมาปนฺโน ปฐมสฺส จ ฌานสฺส
อปฺปณิหิตสฺส จ สมาธิสฺส ลาภิมฺหิ วสิมฺหิ ปฐมญฺจ ฌานํ
อปฺปณิหิโต จ สมาธิ สจฺฉิกโต มยาติ ภณนฺตสฺส อาปตฺติ
ปาจิตฺติยสฺส
อาโรเจยฺยาติ อนุปสมฺปนฺนสฺส ปฐมญฺจ ฌานํ
สุญฺญตญฺจ สมาปตฺตึ อนิมิตฺตญฺจ สมาปตฺตึ อปฺปณิหิตญฺจ
สมาปตฺตึ สมาปชฺชึ สมาปชฺชามิ สมาปนฺโน ปฐมสฺส จ
ฌานสฺส อปฺปณิหิตาย จ สมาปตฺติยา ลาภิมฺหิ วสิมฺหิ ปฐมญฺจ
ฌานํ อปฺปณิหิตา จ สมาปตฺติ สจฺฉิกตา มยาติ ภณนฺตสฺส
อาปตฺติ ปาจิตฺติยสฺส
อาโรเจยฺยาติ อนุปสมฺปนฺนสฺส ปฐมญฺจ ฌานํ ติสฺโส
จ วิชฺชา สมาปชฺชึ สมาปชฺชามิ สมาปนฺโน ปฐมสฺส จ ฌานสฺส
ติสฺสนฺนญฺจ วิชฺชานํ ลาภิมฺหิ วสิมฺหิ ปฐมญฺจ ฌานํ ติสฺโส
จ วิชฺชา สจฺฉิกตา มยาติ ภณนฺตสฺส อาปตฺติ ปาจิตฺติยสฺส
อาโรเจยฺยาติ อนุปสมฺปนฺนสฺส ปฐมญฺจ ฌานํ
จตฺตาโร จ สติปฏฺฐาเน จตฺตาโร จ สมฺมปฺปธาเน จตฺตาโร จ
อิทฺธิปาเท สมาปชฺชึ สมาปชฺชามิ สมาปนฺโน ปฐมสฺส จ ฌานสฺส
จตุนฺนญฺจ อิทฺธิปาทานํ ลาภิมฺหิ วสิมฺหิ ปฐมญฺจ ฌานํ จตฺตาโร
จ อิทฺธิปาทา สจฺฉิกตา มยาติ ภณนฺตสฺส อาปตฺติ ปาจิตฺติยสฺส


อาโรเจยฺยาติ อนุปสมฺปนฺนสฺส ปฐมญฺจ ฌานํ ปญฺจ
จ อินฺทฺริยานิ ปญฺจ จ พลานิ สมาปชฺชึ สมาปชฺชามิ สมาปนฺโน
ปฐมสฺส จ ฌานสฺส ปญฺจนฺนญฺจ พลานํ ลาภิมฺหิ วสิมฺหิ
ปฐมญฺจ ฌานํ ปญฺจ จ พลานิ สจฺฉิกตานิ มยาติ ภณนฺตสฺส
อาปตฺติ ปาจิตฺติยสฺส
อาโรเจยฺยาติ อนุปสมฺปนฺนสฺส ปฐมญฺจ ฌานํ สตฺต
จ โพชฺฌงฺเค สมาปชฺชึ สมาปชฺชามิ สมาปนฺโน ปฐมสฺส จ
ฌานสฺส สตฺตนฺนญฺจ โพชฺฌงฺคานํ ลาภิมฺหิ วสิมฺหิ ปฐมญฺจ
ฌานํ สตฺต จ โพชฺฌงฺคา สจฺฉิกตา มยาติ ภณนฺตสฺส อาปตฺติ
ปาจิตฺติยสฺส
อาโรเจยฺยาติ อนุปสมฺปนฺนสฺส ปฐมญฺจ ฌานํ
อริยญฺจ อฏฺฐงฺคิกํ มคฺคํ สมาปชฺชึ สมาปชฺชามิ สมาปนฺโน
ปฐมสฺส จ ฌานสฺส อริยสฺส จ อฏฺฐงฺคิกสฺส มคฺคสฺส ลาภิมฺหิ
วสิมฺหิ ปฐมญฺจ ฌานํ อริโย จ อฏฺฐงฺคิโก มคฺโค สจฺฉิกโต
มยาติ ภณนฺตสฺส อาปตฺติ ปาจิตฺติยสฺส
อาโรเจยฺยาติ อนุปสมฺปนฺนสฺส ปฐมญฺจ ฌานํ
โสตาปตฺติผลญฺจ สกทาคามิผลญฺจ อนาคามิผลญฺจ อรหตฺตผลญฺจ
สมาปชฺชึ สมาปชฺชามิ สมาปนฺโน ปฐมสฺส จ ฌานสฺส
อรหตฺตผลสฺส จ ลาภิมฺหิ วสิมฺหิ ปฐมญฺจ ฌานํ อรหตฺตผลญฺจ
สจฺฉิกตํ มยาติ ภณนฺตสฺส อาปตฺติ ปาจิตฺติยสฺส


อาโรเจยฺยาติ อนุปสมฺปนฺนสฺส ปฐมญฺจ ฌานํ
สมาปชฺชึ สมาปชฺชามิ สมาปนฺโน ราโค จ เม จตฺโต โทโส จ เม
จตฺโต โมโห จ เม จตฺโต วนฺโต มุตฺโต ปหีโน ปฏินิสฺสฏฺโฐ
อุกฺเขฏิโต สมุกฺเขฏิโตติ ภณนฺตสฺส อาปตฺติ ปาจิตฺติยสฺส
อาโรเจยฺยาติ อนุปสมฺปนฺนสฺส ปฐมญฺจ ฌานํ สมาปชฺชึ
สมาปชฺชามิ สมาปนฺโน ราคา จ เม จิตฺตํ วินีวรณํ
โทสา จ เม จิตฺตํ วินีวรณํ โมหา จ เม จิตฺตํ วินีวรณนฺติ
ภณนฺตสฺส อาปตฺติ ปาจิตฺติยสฺส
อาโรเจยฺยาติ อนุปสมฺปนฺนสฺส ทุติยญฺจ ฌานํ ตติยญฺจ
ฌานํ เป ทุติยญฺจ ฌานํ จตุตฺถญฺจ ฌานํ สมาปชฺชึ
สมาปชฺชามิ สมาปนฺโน ทุติยสฺส จ ฌานสฺส จตุตฺถสฺส จ
ฌานสฺส ลาภิมฺหิ วสิมฺหิ ทุติยญฺจ ฌานํ จตุตฺถญฺจ ฌานํ
สจฺฉิกตํ มยาติ ภณนฺตสฺส อาปตฺติ ปาจิตฺติยสฺส อาโรเจยฺยาติ
อนุปสมฺปนฺนสฺส ทุติยญฺจ ฌานํ เป โมหา จ เม จิตฺตํ
วินีวรณนฺติ ภณนฺตสฺส อาปตฺติ ปาจิตฺติยสฺส อาโรเจยฺยาติ
อนุปสมฺปนฺนสฺส ทุติยญฺจ ฌานํ ปฐมญฺจ ฌานํ สมาปชฺชึ
สมาปชฺชามิ สมาปนฺโน ทุติยสฺส จ ฌานสฺส ปฐมสฺส จ
ฌานสฺส ลาภิมฺหิ วสิมฺหิ ทุติยญฺจ ฌานํ ปฐมญฺจ ฌานํ
สจฺฉิกตํ มยาติ ภณนฺตสฺส อาปตฺติ ปาจิตฺติยสฺส เป
อาโรเจยฺยาติ อนุปสมฺปนฺนสฺส โมหา จ เม จิตฺตํ วินีวรณํ ปฐมญฺจ


ฌานํ สมาปชฺชึ สมาปชฺชามิ สมาปนฺโน โมหา จ เม จิตฺตํ
วินีวรณํ ปฐมสฺส จ ฌานสฺส ลาภิมฺหิ วสิมฺหิ โมหา จ
เม จิตฺตํ วินีวรณํ ปฐมญฺจ ฌานํ สจฺฉิกตํ มยาติ ภณนฺตสฺส
อาปตฺติ ปาจิตฺติยสฺส เป อาโรเจยฺยาติ อนุปสมฺปนฺนสฺส
โมหา จ เม จิตฺตํ วินีวรณํ โทสา จ เม จิตฺตํ วินีวรณนฺติ
ภณนฺตสฺส อาปตฺติ ปาจิตฺติยสฺส
อาโรเจยฺยาติ อนุปสมฺปนฺนสฺส ปฐมญฺจ ฌานํ
ทุติยญฺจ ฌานํ ตติยญฺจ ฌานํ จตุตฺถญฺจ ฌานํ สุญฺญตญฺจ
วิโมกฺขํ อนิมิตฺตญฺจ วิโมกฺขํ อปฺปณิหิตญฺจ วิโมกฺขํ สุญฺญตญฺจ
สมาธึ อนิมิตฺตญฺจ สมาธึ อปฺปณิหิตญฺจ สมาธึ สุญฺญตญฺจ
สมาปตฺตึ อนิมิตฺตญฺจ สมาปตฺตึ อปฺปณิหิตญฺจ สมาปตฺตึ ติสฺโส
จ วิชฺชา จตฺตาโร จ สติปฏฺฐาเน จตฺตาโร จ สมฺมปฺปธาเน
จตฺตาโร จ อิทฺธิปาเท ปญฺจ จ อินฺทฺริยานิ ปญฺจ จ พลานิ
สตฺต จ โพชฺฌงฺเค อริยญฺจ อฏฺฐงฺคิกํ มคฺคํ โสตาปตฺติผลญฺจ
สกทาคามิผลญฺจ อนาคามิผลญฺจ อรหตฺตผลญฺจ สมาปชฺชึ เป
ราโค จ เม จตฺโต โทโส จ เม จตฺโต โมโห จ เม จตฺโต
วนฺโต มุตฺโต ปหีโน ปฏินิสฺสฏฺโฐ อุกฺเขฏิโต สมุกฺเขฏิโต ราคา
จ เม จิตฺตํ วินีวรณํ โทสา จ เม จิตฺตํ วินีวรณํ โมหา จ
เม จิตฺตํ วินีวรณนฺติ ภณนฺตสฺส อาปตฺติ ปาจิตฺติยสฺส
อาโรเจยฺยาติ อนุปสมฺปนฺนสฺส ปฐมํ ฌานํ


สมาปชฺชินฺติ วตฺตุกาโม ทุติยํ ฌานํ สมาปชฺชินฺติ ภณนฺตสฺส
ปฏิวิชานนฺตสฺส อาปตฺติ ปาจิตฺติยสฺส นปฺปฏิวิชานนฺตสฺส อาปตฺติ
ทุกฺกฏสฺส อาโรเจยฺยาติ อนุปสมฺปนฺนสฺส ปฐมํ ฌานํ สมาปชฺชินฺติ
วตฺตุกาโม ตติยํ ฌานํ จตุตฺถํ ฌานํ สุญฺญตํ
วิโมกฺขํ อนิมิตฺตํ วิโมกฺขํ อปฺปณิหิตํ วิโมกฺขํ สุญฺญตํ สมาธึ
อนิมิตฺตํ สมาธึ อปฺปณิหิตํ สมาธึ สุญฺญตํ สมาปตฺตึ อนิมิตฺตํ
สมาปตฺตึ อปฺปณิหิตํ สมาปตฺตึ ติสฺโส วิชฺชา จตฺตาโร สติปฏฺฐาเน
จตฺตาโร สมฺมปฺปธาเน จตฺตาโร อิทฺธิปาเท ปญฺจินฺทฺริยานิ
ปญฺจ พลานิ สตฺต โพชฺฌงฺเค อริยํ อฏฺฐงฺคิกํ มคฺคํ โสตาปตฺติผลํ
สกทาคามิผลํ อนาคามิผลํ อรหตฺตผลํ สมาปชฺชึ ราโค
เม จตฺโต โทโส เม จตฺโต โมโห เม จตฺโต วนฺโต
มุตฺโต ปหีโน ปฏินิสฺสฏฺโฐ อุกฺเขฏิโต สมุกฺเขฏิโต ราคา เม
จิตฺตํ วินีวรณํ โทสา เม จิตฺตํ วินีวรณํ โมหา เม จิตฺตํ
วินีวรณนฺติ ภณนฺตสฺส ปฏิวิชานนฺตสฺส อาปตฺติ ปาจิตฺติยสฺส
นปฺปฏิวิชานนฺตสฺส อาปตฺติ ทุกฺกฏสฺส
อาโรเจยฺยาติ อนุปสมฺปนฺนสฺส ทุติยํ ฌานํ สมาปชฺชินฺติ
วตฺตุกาโม เป โมหา เม จิตฺตํ วินีวรณนฺติ
ภณนฺตสฺส ปฏิวิชานนฺตสฺส อาปตฺติ ปาจิตฺติยสฺส
นปฺปฏิวิชานนฺตสฺส อาปตฺติ ทุกฺกฏสฺส อาโรเจยฺยาติ อนุปสมฺปนฺนสฺส
ทุติยํ ฌานํ สมาปชฺชินฺติ วตฺตุกาโม ปฐมํ ฌานํ สมาปชฺชินฺติ


ภณนฺตสฺส ปฏิวิชานนฺตสฺส อาปตฺติ ปาจิตฺติยสฺส นปฺปฏิวิชานนฺตสฺส
อาปตฺติ ทุกฺกฏสฺส เป อาโรเจยฺยาติ อนุปสมฺปนฺนสฺส
โมหา เม จิตฺตํ วินีวรณนฺติ วตฺตุกาโม ปฐมํ ฌานํ
สมาปชฺชินฺติ ภณนฺตสฺส ปฏิวิชานนฺตสฺส อาปตฺติ ปาจิตฺติยสฺส
นปฺปฏิวิชานนฺตสฺส อาปตฺติ ทุกฺกฏสฺส เป อาโรเจยฺยาติ
อนุปสมฺปนฺนสฺส โมหา เม จิตฺตํ วินีวรณนฺติ วตฺตุกาโม โทสา
เม จิตฺตํ วินีวรณนฺติ ภณนฺตสฺส ปฏิวิชานนฺตสฺส อาปตฺติ
ปาจิตฺติยสฺส นปฺปฏิวิชานนฺตสฺส อาปตฺติ ทุกฺกฏสฺส อาโรเจยฺยาติ
อนุปสมฺปนฺนสฺส ปฐมญฺจ ฌานํ ทุติยญฺจ ฌานํ ตติยญฺจ
ฌานํ จตุตฺถญฺจ ฌานํ เป โทสา เม จิตฺตํ วินีวรณนฺติ
วตฺตุกาโม โมหา เม จิตฺตํ วินีวรณนฺติ ภณนฺตสฺส
ปฏิวิชานนฺตสฺส อาปตฺติ ปาจิตฺติยสฺส นปฺปฏิวิชานนฺตสฺส
อาปตฺติ ทุกฺกฏสฺส
อาโรเจยฺยาติ อนุปสมฺปนฺนสฺส ทุติยญฺจ ฌานํ ตติยญฺจ
ฌานํ จตุตฺถญฺจ ฌานํ เป โมหา จ เม จิตฺตํ วินีวรณนฺติ
วตฺตุกาโม ปฐมํ ฌานํ สมาปชฺชินฺติ ภณนฺตสฺส ปฏิวิชานนฺตสฺส
อาปตฺติ ปาจิตฺติยสฺส นปฺปฏิวิชานนฺตสฺส อาปตฺติ ทุกฺกฏสฺส
อาโรเจยฺยาติ อนุปสมฺปนฺนสฺส โย เต วิหาเร วสิ
โส ภิกฺขุ ปฐมํ ฌานํ สมาปชฺชิ สมาปชฺชติ สมาปนฺโน โส


ภิกฺขุ ปฐมสฺส ฌานสฺส ลาภี วสี เตน ภิกฺขุนา ปฐมํ ฌานํ
สจฺฉิกตนฺติ ภณนฺตสฺส อาปตฺติ ทุกฺกฏสฺส อาโรเจยฺยาติ
อนุปสมฺปนฺนสฺส โย เต วิหาเร วสิ โส ภิกฺขุ ทุติยํ ฌานํ
ตติยํ ฌานํ จตุตฺถํ ฌานํ สมาปชฺชิ สมาปชฺชติ สมาปนฺโน โส
ภิกฺขุ จตุตฺถสฺส ฌานสฺส ลาภี วสี เตน ภิกฺขุนา จตุตฺถํ
ฌานํ สจฺฉิกตนฺติ ภณนฺตสฺส อาปตฺติ ทุกฺกฏสฺส อาโรเจยฺยาติ
อนุปสมฺปนฺนสฺส โย เต วิหาเร วสิ โส ภิกฺขุ สุญฺญตํ
วิโมกฺขํ อนิมิตฺตํ วิโมกฺขํ อปฺปณิหิตํ วิโมกฺขํ สุญฺญตํ สมาธึ
อนิมิตฺตํ สมาธึ อปฺปณิหิตํ สมาธึ สมาปชฺชิ สมาปชฺชติ สมาปนฺโน
โส ภิกฺขุ อปฺปณิหิตสฺส สมาธิสฺส ลาภี วสี เตน ภิกฺขุนา
อปฺปณิหิโต สมาธิ สจฺฉิกโตติ ภณนฺตสฺส อาปตฺติ ทุกฺกฏสฺส
อาโรเจยฺยาติ อนุปสมฺปนฺนสฺส โย เต วิหาเร วสิ โส ภิกฺขุ
สุญฺญตํ สมาปตฺตึ อนิมิตฺตํ สมาปตฺตึ อปฺปณิหิตํ สมาปตฺตึ
ติสฺโส วิชฺชา จตฺตาโร สติปฏฺฐาเน จตฺตาโร สมฺมปฺปธาเน
จตฺตาโร อิทฺธิปาเท ปญฺจินฺทฺริยานิ ปญฺจ พลานิ สตฺต โพชฺฌงฺเค
อริยํ อฏฺฐงฺคิกํ มคฺคํ โสตาปตฺติผลํ สกทาคามิผลํ อนาคามิผลํ
อรหตฺตผลํ สมาปชฺชิ เป ตสฺส ภิกฺขุโน ราโค จตฺโต โทโส
จตฺโต โมโห จตฺโต วนฺโต มุตฺโต ปหีโน ปฏินิสฺสฏฺโฐ อุกฺเขฏิโต
สมุกฺเขฏิโต ตสฺส ภิกฺขุโน ราคา จิตฺตํ วินีวรณํ โทสา จิตฺตํ
วินีวรณํ โมหา จิตฺตํ วินีวรณนฺติ ภณนฺตสฺส อาปตฺติ ทุกฺกฏสฺส


อาโรเจยฺยาติ อนุปสมฺปนฺนสฺส โย เต วิหาเร วสิ โส ภิกฺขุ
สุญฺญาคาเร ปฐมํ ฌานํ ทุติยํ ฌานํ ตติยํ ฌานํ จตุตฺถํ ฌานํ
สมาปชฺชิ สมาปชฺชติ สมาปนฺโน โส ภิกฺขุ สุญฺญาคาเร จตุตฺถสฺส
ฌานสฺส ลาภี วสี เตน ภิกฺขุนา สุญฺญาคาเร จตุตฺถํ ฌานํ
สจฺฉิกตนฺติ ภณนฺตสฺส อาปตฺติ ทุกฺกฏสฺส อาโรเจยฺยาติ
อนุปสมฺปนฺนสฺส โย เต วิหารํ ปริภุญฺชิ โย เต จีวรํ ปริภุญฺชิ
โย เต ปิณฺฑปาตํ ปริภุญฺชิ โย เต เสนาสนํ ปริภุญฺชิ โย
เต คิลานปจฺจยเภสชฺชปริกฺขารํ ปริภุญฺชิ โส ภิกฺขุ
สุญฺญาคาเร จตุตฺถํ ฌานํ สมาปชฺชิ สมาปชฺชติ สมาปนฺโน โส ภิกฺขุ
สุญฺญาคาเร จตุตฺถสฺส ฌานสฺส ลาภี วสี เตน ภิกฺขุนา สุญฺญาคาเร
จตุตฺถํ ฌานํ สจฺฉิกตนฺติ ภณนฺตสฺส อาปตฺติ ทุกฺกฏสฺส
อาโรเจยฺยาติ อนุปสมฺปนฺนสฺส เยน เต วิหาโร
ปริภุตฺโต เยน เต จีวรํ ปริภุตฺตํ เยน เต ปิณฺฑปาโต
ปริภุตฺโต เยน เต เสนาสนํ ปริภุตฺตํ เยน เต
คิลานปจฺจยเภสชฺชปริกฺขาโร ปริภุตฺโต โส ภิกฺขุ สุญฺญาคาเร จตุตฺถํ ฌานํ
สมาปชฺชิ สมาปชฺชติ สมาปนฺโน โส ภิกฺขุ สุญฺญาคาเร จตุตฺถสฺส
ฌานสฺส ลาภี วสี เตน ภิกฺขุนา สุญฺญาคาเร จตุตฺถํ ฌานํ
สจฺฉิกตนฺติ ภณนฺตสฺส อาปตฺติ ทุกฺกฏสฺส
อาโรเจยฺยาติ อนุปสมฺปนฺนสฺส ยํ ตฺวํ อาคมฺม
วิหารํ อทาสิ จีวรํ ปิณฺฑปาตํ เสนาสนํ


คิลานปจฺจยเภสชฺชปริกฺขารํ อทาสิ โส ภิกฺขุ สุญฺญาคาเร จตุตฺถํ ฌานํ สมาปชฺชิ
เป เตน ภิกฺขุนา สุญฺญาคาเร จตุตฺถํ ฌานํ สจฺฉิกตนฺติ
ภณนฺตสฺส อาปตฺติ ทุกฺกฏสฺส
อนาปตฺติ อุปสมฺปนฺนสฺส ภูตํ อาโรเจสิ อาทิกมฺมิกสฺสาติ
อฏฺฐมสิกฺขาปทํ นิฏฺฐิตํ



นวมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน อายสฺมา
อุปนนฺโท สกฺยปุตฺโต ฉพฺพคฺคิเยหิ ภิกฺขูหิ สทฺธึ ภณฺฑนกโต
โหติ โส สญฺเจตนิกํ สุกฺกวิสฏฺฐึ อาปตฺตึ อาปชฺชิตฺวา สงฺฆํ
ตสฺสา อาปตฺติยา ปริวาสํ ยาจิ ตสฺส สงฺโฆ ตสฺสา อาปตฺติยา
ปริวาสํ อทาสิ เตน โข ปน สมเยน สาวตฺถิยํ อญฺญตรสฺส
ปูคสฺส สงฺฆภตฺตํ โหติ โส ปริวสนฺโต ภตฺตคฺเค อาสนปริยนฺเต
นิสีทิ ฉพฺพคฺคิยา ภิกฺขู เต อุปาสเก เอตทโวจุํ
เอโส อาวุโส อายสฺมา อุปนนฺโท สกฺยปุตฺโต ตุมฺหากํ สมฺภาวิโต
กุลูปโก เยเนว หตฺเถน สทฺธาเทยฺยํ ภุญฺชติ เตเนว หตฺเถน
อุปกฺกมิตฺวา อสุจึ โมเจติ โส สญฺเจตนิกํ สุกฺกวิสฏฺฐึ อาปตฺตึ
อาปชฺชิตฺวา สงฺฆํ ตสฺสา อาปตฺติยา ปริวาสํ ยาจิ ตสฺส สงฺโฆ
ตสฺสา อาปตฺติยา ปริวาสํ อทาสิ โส ปริวสนฺโต อาสนปริยนฺเต
นิสินฺโนติ เย เต ภิกฺขู อปฺปิจฺฉา เป เต อุชฺฌายนฺติ
ขียนฺติ วิปาเจนฺติ กถํ หิ นาม ฉพฺพคฺคิยา ภิกฺขู ภิกฺขุสฺส
ทุฏฺฐุลฺลํ อาปตฺตึ อนุปสมฺปนฺนสฺส อาโรเจสฺสนฺตีติ อถโข เต
ภิกฺขู ภควโต เอตมตฺถํ อาโรเจสุํ เป สจฺจํ กิร ตุเมฺห
ภิกฺขเว ภิกฺขุสฺส ทุฏฺฐุลฺลํ อาปตฺตึ อนุปสมฺปนฺนสฺส อาโรเจถาติ



สจฺจํ ภควาติ วิครหิ พุทฺโธ ภควา กถํ หิ นาม ตุเมฺห
โมฆปุริสา ภิกฺขุสฺส ทุฏฺฐุลฺลํ อาปตฺตึ อนุปสมฺปนฺนสฺส อาโรเจสฺสถ
เนตํ โมฆปุริสา อปฺปสนฺนานํ วา ปสาทาย เป เอวญฺจ ปน
ภิกฺขเว อิมํ สิกฺขาปทํ อุทฺทิเสยฺยาถ โย ปน ภิกฺขุ ภิกฺขุสฺส
ทุฏฺฐุลฺลํ อาปตฺตึ อนุปสมฺปนฺนสฺส อาโรเจยฺย อญฺญตฺร
ภิกฺขุสมฺมติยา ปาจิตฺติยนฺติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ ภิกฺขุสฺสาติ อญฺญสฺส ภิกฺขุสฺส
ทุฏฺฐุลฺลา นาม อาปตฺติ จตฺตาริ จ ปาราชิกานิ เตรส จ
สงฺฆาทิเสสา อนุปสมฺปนฺโน นาม ภิกฺขุญฺจ ภิกฺขุนิญฺจ ฐเปตฺวา
อวเสโส อนุปสมฺปนฺโน นาม อาโรเจยฺยาติ อาโรเจติ อิตฺถิยา
วา ปุริสสฺส วา คหฏฺฐสฺส วา ปพฺพชิตสฺส วา อญฺญตฺร
ภิกฺขุสมฺมติยาติ ฐเปตฺวา ภิกฺขุสมฺมตึ
อตฺถิ ภิกฺขุสมฺมติ อาปตฺติปริยนฺตา น กุลปริยนฺตา
อตฺถิ ภิกฺขุสมฺมติ กุลปริยนฺตา น อาปตฺติปริยนฺตา อตฺถิ
ภิกฺขุสมฺมติ อาปตฺติปริยนฺตา จ กุลปริยนฺตา จ อตฺถิ ภิกฺขุสมฺมติ
เนว อาปตฺติปริยนฺตา น กุลปริยนฺตา อาปตฺติปริยนฺตา นาม
อาปตฺติโย ปริคฺคหิตาโย โหนฺติ เอตฺตกาหิ อาปตฺตีหิ
อาโรเจตพฺโพติ กุลปริยนฺตา นาม กุลานิ ปริคฺคหิตานิ โหนฺติ เอตฺตเกสุ
กุเลสุ อาโรเจตพฺโพติ อาปตฺติปริยนฺตา จ กุลปริยนฺตา จ นาม



อาปตฺติโย จ ปริคฺคหิตาโย โหนฺติ กุลานิ จ ปริคฺคหิตานิ โหนฺติ
เอตฺตกาหิ อาปตฺตีหิ เอตฺตเกสุ กุเลสุ อาโรเจตพฺโพติ เนว
อาปตฺติปริยนฺตา น กุลปริยนฺตา นาม อาปตฺติโย จ อปริคฺคหิตาโย
โหนฺติ กุลานิ จ อปริคฺคหิตานิ โหนฺติ เอตฺตกาหิ อาปตฺตีหิ
เอตฺตเกสุ กุเลสุ อาโรเจตพฺโพติ
อาปตฺติปริยนฺเต ยา อาปตฺติโย ปริคฺคหิตาโย โหนฺติ
ตา อาปตฺติโย ฐเปตฺวา อญฺญาหิ อาปตฺตีหิ อาโรเจติ อาปตฺติ
ปาจิตฺติยสฺส กุลปริยนฺเต ยานิ กุลานิ ปริคฺคหิตานิ โหนฺติ
ตานิ กุลานิ ฐเปตฺวา อญฺเญสุ กุเลสุ อาโรเจติ อาปตฺติ
ปาจิตฺติยสฺส อาปตฺติปริยนฺเต จ กุลปริยนฺเต จ ยา อาปตฺติโย
ปริคฺคหิตาโย โหนฺติ ตา อาปตฺติโย ฐเปตฺวา ยานิ กุลานิ
ปริคฺคหิตานิ โหนฺติ ตานิ กุลานิ ฐเปตฺวา อญฺญาหิ อาปตฺตีหิ
อญฺเญสุ กุเลสุ อาโรเจติ อาปตฺติ ปาจิตฺติยสฺส เนว
อาปตฺติปริยนฺเต น กุลปริยนฺเต อนาปตฺติ
ทุฏฺฐุลฺลาย อาปตฺติยา ทุฏฺฐุลฺลาปตฺติสญฺญี อนุปสมฺปนฺนสฺส
อาโรเจติ อญฺญตฺร ภิกฺขุสมฺมติยา อาปตฺติ ปาจิตฺติยสฺส
ทุฏฺฐุลฺลาย อาปตฺติยา เวมติโก อนุปสมฺปนฺนสฺส อาโรเจติ อญฺญตฺร
ภิกฺขุสมฺมติยา อาปตฺติ ปาจิตฺติยสฺส ทุฏฺฐุลฺลาย อาปตฺติยา
อทุฏฺฐุลฺลาปตฺติสญฺญี อนุปสมฺปนฺนสฺส อาโรเจติ อญฺญตฺร
ภิกฺขุสมฺมติยา อาปตฺติ ปาจิตฺติยสฺส


อทุฏฺฐุลฺลํ อาปตฺตึ อาโรเจติ อาปตฺติ ทุกฺกฏสฺส
อนุปสมฺปนฺนสฺส ทุฏฺฐุลฺลํ วา อทุฏฺฐุลฺลํ วา อชฺฌาจารํ อาโรเจติ
อาปตฺติ ทุกฺกฏสฺส อทุฏฺฐุลฺลาย อาปตฺติยา ทุฏฺฐุลฺลาปตฺติสญฺญี
อาปตฺติ ทุกฺกฏสฺส อทุฏฺฐุลฺลาย อาปตฺติยา เวมติโก อาปตฺติ
ทุกฺกฏสฺส อทุฏฺฐุลฺลาย อาปตฺติยา อทุฏฺฐุลฺลาปตฺติสญฺญี อาปตฺติ
ทุกฺกฏสฺส
อนาปตฺติ วตฺถุํ อาโรเจติ โน อาปตฺตึ อาปตฺตึ
อาโรเจติ โน วตฺถุํ ภิกฺขุสมฺมติยา อุมฺมตฺตกสฺส อาทิกมฺมิกสฺสาติ
นวมสิกฺขาปทํ นิฏฺฐิตํ



ทสมสิกฺขาปทํ
เตน สมเยน พุทฺโธ ภควา อาฬวิยํ วิหรติ อคฺคาฬเว
เจติเย เตน โข ปน สมเยน อาฬวิกา ภิกฺขู นวกมฺมํ กโรนฺตา
ปฐวึ ขณนฺติปิ ขณาเปนฺติปิ มนุสฺสา อุชฺฌายนฺติ ขียนฺติ วิปาเจนฺติ
กถํ หิ นาม สมณา สกฺยปุตฺติยา ปฐวึ ขณิสฺสนฺติปิ ขณาเปสฺสนฺติปิ
เอกินฺทฺริยํ สมณา สกฺยปุตฺติยา ชีวํ วิเหเฐนฺตีติ อสฺโสสุํ โข
ภิกฺขู เตสํ มนุสฺสานํ อุชฺฌายนฺตานํ ขียนฺตานํ วิปาเจนฺตานํ
เย เต ภิกฺขู อปฺปิจฺฉา เป เต อุชฺฌายนฺติ ขียนฺติ วิปาเจนฺติ
กถํ หิ นาม อาฬวิกา ภิกฺขู ปฐวึ ขณิสฺสนฺติปิ ขณาเปสฺสนฺติปีติ
อถโข เต ภิกฺขู ภควโต เอตมตฺถํ อาโรเจสุํ เป สจฺจํ
กิร ตุเมฺห ภิกฺขเว ปฐวึ ขณถปิ ขณาเปถปีติ สจฺจํ ภควาติ
วิครหิ พุทฺโธ ภควา กถํ หิ นาม ตุเมฺห โมฆปุริสา ปฐวึ
ขณิสฺสถปิ ขณาเปสฺสถปิ ชีวสญฺญิโน หิ โมฆปุริสา มนุสฺสา
ปฐวิยา เนตํ โมฆปุริสา อปฺปสนฺนานํ วา ปสาทาย ปสนฺนานํ
วา ภิยฺโยภาวาย เป เอวญฺจ ปน ภิกฺขเว อิมํ สิกฺขาปทํ
อุทฺทิเสยฺยาถ โย ปน ภิกฺขุ ปฐวึ ขเณยฺย วา ขณาเปยฺย วา
ปาจิตฺติยนฺติ
โย ปนาติ โย ยาทิโส เป ภิกฺขูติ เป
อยํ อิมสฺมึ อตฺเถ อธิปฺเปโต ภิกฺขูติ ปฐวี นาม เทฺว



ปฐวิโย ชาตา จ ปฐวี อชาตา จ ปฐวี ชาตา นาม ปฐวี
สุทฺธปํสุ สุทฺธมตฺติกา อปฺปปาสาณา อปฺปสกฺขรา อปฺปกฐลา
อปฺปมรุมฺพา อปฺปพาลิกา เยภุยฺเยน ปํสุ เยภุยฺเยน มตฺติกา
อทฑฺฒาปิ วุจฺจติ ชาตา ปฐวี โยปิ ปํสุปุญฺโช วา มตฺติกาปุญฺโช
วา อติเรกจาตุมาสํ โอวฏฺโฐ อยมฺปิ วุจฺจติ ชาตา
ปฐวี อชาตา นาม ปฐวี สุทฺธปาสาณา สุทฺธสกฺขรา สุทฺธกฐลา
สุทฺธมรุมฺพา สุทฺธพาลิกา อปฺปปํสุ อปฺปมตฺติกา เยภุยฺเยน
ปาสาณา เยภุยฺเยน สกฺขรา เยภุยฺเยน กฐลา เยภุยฺเยน มรุมฺพา
เยภุยฺเยน พาลิกา ทฑฺฒาปิ วุจฺจติ อชาตา ปฐวี โยปิ
ปํสุปุญฺโช วา มตฺติกาปุญฺโช วา อูนกจาตุมาสํ โอวฏฺโฐ อยมฺปิ
วุจฺจติ อชาตา ปฐวี
ขเณยฺยาติ สยํ ขณติ อาปตฺติ ปาจิตฺติยสฺส
ขณาเปยฺยาติ อญฺญํ ขณาเปติ อาปตฺติ ปาจิตฺติยสฺส สกึ
อาณตฺโต พหุกํปิ ขณติ อาปตฺติ ปาจิตฺติยสฺส
ปฐวิยา ปฐวีสญฺญี ขณติ วา ขณาเปติ วา ภินฺทติ
วา เภทาเปติ วา ทหติ วา ทหาเปติ วา อาปตฺติ ปาจิตฺติยสฺส
ปฐวิยา เวมติโก ขณติ วา ขณาเปติ วา ภินฺทติ วา เภทาเปติ
วา ทหติ วา ทหาเปติ วา อาปตฺติ ทุกฺกฏสฺส ปฐวิยา
อปฐวีสญฺญี ขณติ วา ขณาเปติ วา ภินฺทติ วา เภทาเปติ วา



ทหติ วา ทหาเปติ วา อนาปตฺติ อปฐวิยา ปฐวีสญฺญี
อาปตฺติ ทุกฺกฏสฺส อปฐวิยา เวมติโก อาปตฺติ ทุกฺกฏสฺส
อปฐวิยา อปฐวีสญฺญี อนาปตฺติ
อนาปตฺติ อิมํ ชาน อิมํ เทหิ อิมํ อาหร
อิมินา อตฺโถ อิมํ กปฺปิยํ กโรหีติ ภณติ อสญฺจิจฺจ อสติยา
อชานนฺตสฺส อุมฺมตฺตกสฺส อาทิกมฺมิกสฺสาติ
ทสมสิกฺขาปทํ นิฏฺฐิตํ
มุสาวาทวคฺโค ปฐโม

ตสฺสุทฺทานํ
มุสาโอมสเปสุญฺญํ ปทเสยฺยาย เว ทุเว
อญฺญตฺร วิญฺญุนา ภูตา ทุฏฺฐุลฺลาปตฺติ ขณนาติ





ภูตคามวคฺคสฺส ปฐมสิกฺขาปทํ
เตน สมเยน พุทฺโธ ภควา อาฬวิยํ วิหรติ อคฺคาฬเว
เจติเย เตน โข ปน สมเยน อาฬวิกา ภิกฺขู นวกมฺมํ กโรนฺตา
รุกฺขํ ฉินฺทนฺติปิ เฉทาเปนฺติปิ อญฺญตโรปิ อาฬวิโก ภิกฺขุ รุกฺขํ
ฉินฺทติ ตสฺมึ รุกฺเข อธิวตฺถา เทวตา ตํ ภิกฺขุํ เอตทโวจ
มา ภนฺเต อตฺตโน ภวนํ กตฺตุกาโม มยฺหํ ภวนํ ฉินฺทาติ โส
ภิกฺขุ อนาทิยนฺโต ฉินฺทิเยว ตสฺสา จ เทวตาย ทารกสฺส พาหุํ
อาโกเฏสิ อถโข ตสฺสา เทวตาย เอตทโหสิ ยนฺนูนาหํ อิมํ
ภิกฺขุํ อิเธว ชีวิตา โวโรเปยฺยนฺติ อถโข ตสฺสา เทวตาย
เอตทโหสิ น โข ปเนตํ ปฏิรูปํ ยาหํ อิมํ ภิกฺขุํ อิเธว
ชีวิตา โวโรเปยฺยํ ยนฺนูนาหํ ภควโต เอตมตฺถํ อาโรเจยฺยนฺติ
อถโข สา เทวตา เยน ภควา เตนุปสงฺกมิ อุปสงฺกมิตฺวา
ภควโต เอตมตฺถํ อาโรเจสิ สาธุ สาธุ เทวเต สาธุ โข ตฺวํ
เทวเต ตํ ภิกฺขุํ น ชีวิตา โวโรเปสิ สจชฺช ตฺวํ เทวเต
ตํ ภิกฺขุํ ชีวิตา โวโรเปยฺยาสิ พหุํ จ ตฺวํ เทวเต อปุญฺญํ
ปสเวยฺยาสิ คจฺฉ ตฺวํ เทวเต อมุกสฺมึ โอกาเส รุกฺโข วิวิตฺโต
ตสฺมึ อุปคจฺฉาติ มนุสฺสา อุชฺฌายนฺติ ขียนฺติ วิปาเจนฺติ กถํ
หิ นาม สมณา สกฺยปุตฺติยา รุกฺขํ ฉินฺทิสฺสนฺติปิ เฉทาเปสฺสนฺติปิ



เอกินฺทฺริยํ สมณา สกฺยปุตฺติยา ชีวํ วิเหเฐนฺตีติ อสฺโสสุํ โข
ภิกฺขู เตสํ มนุสฺสานํ อุชฺฌายนฺตานํ ขียนฺตานํ วิปาเจนฺตานํ
เย เต ภิกฺขู อปฺปิจฺฉา เป เต อุชฺฌายนฺติ ขียนฺติ วิปาเจนฺติ
กถํ หิ นาม อาฬวิกา ภิกฺขู รุกฺขํ ฉินฺทิสฺสนฺติปิ เฉทาเปสฺสนฺติปีติ
อถโข เต ภิกฺขู ภควโต เอตมตฺถํ อาโรเจสุํ เป สจฺจํ กิร
ตุเมฺห ภิกฺขเว รุกฺขํ ฉินฺทถปิ เฉทาเปถปีติ สจฺจํ ภควาติ
วิครหิ พุทฺโธ ภควา กถํ หิ นาม ตุเมฺห โมฆปุริสา รุกฺขํ
ฉินฺทิสฺสถปิ เฉทาเปสฺสถปิ ชีวสญฺญิโน หิ โมฆปุริสา มนุสฺสา
รุกฺขสฺมึ เนตํ โมฆปุริสา อปฺปสนฺนานํ วา ปสาทาย ปสนฺนานํ
วา ภิยฺโยภาวาย เป เอวญฺจ ปน ภิกฺขเว อิมํ สิกฺขาปทํ
อุทฺทิเสยฺยาถ ภูตคามปาตพฺยตาย ปาจิตฺติยนฺติ
ภูตคาโม นาม ปญฺจ พีชชาตานิ มูลพีชํ ขนฺธพีชํ
ผฬุพีชํ อคฺคพีชํ พีชพีชเมว ปญฺจมํ มูลพีชํ นาม หฬิทฺทํ
สิงฺคเวรํ วจํ วจตฺถํ อติวิสํ กฏุกโรหิณี อุสีรํ ภทฺทมุตฺตกํ ยานิ
วา ปนญฺญานิปิ อตฺถิ มูเล ชายนฺติ มูเล สญฺชายนฺติ เอตํ
มูลพีชํ นาม ขนฺธพีชํ นาม อสฺสฏฺโฐ นิโคฺรโธ ปิลกฺโข
อุทุมฺพโร กจฺฉโก กปิฐโน ยานิ วา ปนญฺญานิปิ อตฺถิ ขนฺเธ
ชายนฺติ ขนฺเธ สญฺชายนฺติ เอตํ ขนฺธพีชํ นาม ผฬุพีชํ นาม
อุจฺฉุ เวฬุ นโฬ ยานิ วา ปนญฺญานิปิ อตฺถิ ปพฺเพ ชายนฺติ



ปพฺเพ สญฺชายนฺติ เอตํ ผฬุพีชํ นาม อคฺคพีชํ นาม อชฺชุกํ
ผณิชฺชกํ หิริเวรํ ยานิ วา ปนญฺญานิปิ อตฺถิ อคฺเค ชายนฺติ
อคฺเค สญฺชายนฺติ เอตํ อคฺคพีชํ นาม พีชพีชํ นาม ปุพฺพณฺณํ
อปรณฺณํ ยานิ วา ปนญฺญานิปิ อตฺถิ พีเช ชายนฺติ พีเช
สญฺชายนฺติ เอตํ พีชพีชํ นาม ปญฺจมํ
พีเช พีชสญฺญี ฉินฺทติ วา เฉทาเปติ วา ภินฺทติ วา
เภทาเปติ วา ปจติ วา ปจาเปติ วา อาปตฺติ ปาจิตฺติยสฺส
พีเช เวมติโก ฉินฺทติ วา เฉทาเปติ วา ภินฺทติ วา เภทาเปติ
วา ปจติ วา ปจาเปติ วา อาปตฺติ ทุกฺกฏสฺส พีเช อพีชสญฺญี
ฉินฺทติ วา เฉทาเปติ วา ภินฺทติ วา เภทาเปติ วา
ปจติ วา ปจาเปติ วา อนาปตฺติ อพีเช พีชสญฺญี อาปตฺติ
ทุกฺกฏสฺส อพีเช เวมติโก อาปตฺติ ทุกฺกฏสฺส อพีเช
อพีชสญฺญี อนาปตฺติ
อนาปตฺติ อิมํ ชาน อิมํ เทหิ อิมํ อาหร อิมินา
อตฺโถ อิมํ กปฺปิยํ กโรหีติ ภณติ อสญฺจิจฺจ อสติยา
อชานนฺตสฺส อุมฺมตฺตกสฺส อาทิกมฺมิกสฺสาติ
ปฐมสิกฺขาปทํ นิฏฺฐิตํ



ทุติยสิกฺขาปทํ
เตน สมเยน พุทฺโธ ภควา โกสมฺพิยํ วิหรติ โฆสิตาราเม
เตน โข ปน สมเยน อายสฺมา ฉนฺโน สยํ อนาจารํ อาจริตฺวา
สงฺฆมชฺเฌ อาปตฺติยา อนุยุญฺชิยมาโน อญฺเญนญฺญํ ปฏิจรติ โก
อาปนฺโน กึ อาปนฺโน กิสฺมึ อาปนฺโน กถํ อาปนฺโน กํ
ภณถ กึ ภณถาติ เย เต ภิกฺขู อปฺปิจฺฉา เป เต
อุชฺฌายนฺติ ขียนฺติ วิปาเจนฺติ กถํ หิ นาม อายสฺมา ฉนฺโน
สงฺฆมชฺเฌ อาปตฺติยา อนุยุญฺชิยมาโน อญฺเญนญฺญํ ปฏิจริสฺสติ
โก อาปนฺโน กึ อาปนฺโน กิสฺมึ อาปนฺโน กถํ อาปนฺโน กํ
ภณถ กึ ภณถาติ อถโข เต ภิกฺขู ภควโต เอตมตฺถํ
อาโรเจสุํ อถโข ภควา อายสฺมนฺตํ ฉนฺนํ ปฏิปุจฺฉิ สจฺจํ
กิร ตฺวํ ฉนฺน สงฺฆมชฺเฌ อาปตฺติยา อนุยุญฺชิยมาโน อญฺเญนญฺญํ
ปฏิจรสิ โก อาปนฺโน เป กึ ภณถาติ สจฺจํ ภควาติ
วิครหิ พุทฺโธ ภควา กถํ หิ นาม ตฺวํ โมฆปุริส สงฺฆมชฺเฌ
อาปตฺติยา อนุยุญฺชิยมาโน อญฺเญนญฺญํ ปฏิจริสฺสสิ โก อาปนฺโน เป
กึ ภณถาติ เนตํ โมฆปุริส อปฺปสนฺนานํ วา ปสาทาย เป
วิครหิตฺวา ธมฺมึ กถํ กตฺวา ภิกฺขู อามนฺเตสิ เตนหิ ภิกฺขเว
สงฺโฆ ฉนฺนสฺส ภิกฺขุโน อญฺญวาทกํ โรเปตุ เอวญฺจ ปน



ภิกฺขเว โรเปตพฺพํ พฺยตฺเตน ภิกฺขุนา ปฏิพเลน สงฺโฆ
ญาเปตพฺโพ สุณาตุ เม ภนฺเต สงฺโฆ อยํ ฉนฺโน ภิกฺขุ
สงฺฆมชฺเฌ อาปตฺติยา อนุยุญฺชิยมาโน อญฺเญนญฺญํ ปฏิจรติ
ยทิ สงฺฆสฺส ปตฺตกลฺลํ สงฺโฆ ฉนฺนสฺส ภิกฺขุโน อญฺญวาทกํ
โรเปยฺย เอสา ญตฺติ สุณาตุ เม ภนฺเต สงฺโฆ อยํ
ฉนฺโน ภิกฺขุ สงฺฆมชฺเฌ อาปตฺติยา อนุยุญฺชิยมาโน อญฺเญนญฺญํ
ปฏิจรติ สงฺโฆ ฉนฺนสฺส ภิกฺขุโน อญฺญวาทกํ โรเปติ
ยสฺสายสฺมโต ขมติ ฉนฺนสฺส ภิกฺขุโน อญฺญวาทกสฺส โรปนา
โส ตุณฺหสฺส ยสฺส นกฺขมติ โส ภาเสยฺย โรปิตํ สงฺเฆน
ฉนฺนสฺส ภิกฺขุโน อญฺญวาทกํ ขมติ สงฺฆสฺส ตสฺมา ตุณฺหี
เอวเมตํ ธารยามีติ
อถโข ภควา อายสฺมนฺตํ ฉนฺนํ อเนกปริยาเยน วิครหิตฺวา
ทุพฺภรตาย เป เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ
อญฺญวาทเก ปาจิตฺติยนฺติ เอวญฺจิทํ ภควตา ภิกฺขูนํ สิกฺขาปทํ
ปญฺญตฺตํ โหติ
เตน โข ปน สมเยน อายสฺมา ฉนฺโน สงฺฆมชฺเฌ
อาปตฺติยา อนุยุญฺชิยมาโน อญฺเญนญฺญํ ปฏิจรนฺโต อาปตฺตึ
อาปชฺชิสฺสามีติ ตุณฺหีภูโต สงฺฆํ วิเหเสติ เย เต ภิกฺขู อปฺปิจฺฉา
เป เต อุชฺฌายนฺติ ขียนฺติ วิปาเจนฺติ กถํ หิ นาม อายสฺมา
ฉนฺโน สงฺฆมชฺเฌ อาปตฺติยา อนุยุญฺชิยมาโน ตุณฺหีภูโต สงฺฆํ


วิเหเสสฺสตีติ อถโข เต ภิกฺขู ภควโต เอตมตฺถํ อาโรเจสุํ เป
อถโข ภควา อายสฺมนฺตํ ฉนฺนํ ปฏิปุจฺฉิ สจฺจํ กิร ตฺวํ ฉนฺน
สงฺฆมชฺเฌ อาปตฺติยา อนุยุญฺชิยมาโน ตุณฺหีภูโต สงฺฆํ วิเหเสสีติ
สจฺจํ ภควาติ วิครหิ พุทฺโธ ภควา กถํ หิ นาม ตฺวํ
โมฆปุริส สงฺฆมชฺเฌ อาปตฺติยา อนุยุญฺชิยมาโน ตุณฺหีภูโต สงฺฆํ
วิเหเสสฺสสิ เนตํ โมฆปุริส อปฺปสนฺนานํ วา ปสาทาย เป
วิครหิตฺวา ธมฺมึ กถํ กตฺวา ภิกฺขู อามนฺเตสิ เตนหิ ภิกฺขเว
สงฺโฆ ฉนฺนสฺส ภิกฺขุโน วิเหสกํ โรเปตุ เอวญฺจ ปน ภิกฺขเว
โรเปตพฺพํ พฺยตฺเตน ภิกฺขุนา ปฏิพเลน สงฺโฆ ญาเปตพฺโพ
สุณาตุ เม ภนฺเต สงฺโฆ อยํ ฉนฺโน ภิกฺขุ สงฺฆมชฺเฌ อาปตฺติยา
อนุยุญฺชิยมาโน ตุณฺหีภูโต สงฺฆํ วิเหเสติ ยทิ สงฺฆสฺส ปตฺตกลฺลํ
สงฺโฆ ฉนฺนสฺส ภิกฺขุโน วิเหสกํ โรเปยฺย เอสา ญตฺติ
สุณาตุ เม ภนฺเต สงฺโฆ อยํ ฉนฺโน ภิกฺขุ สงฺฆมชฺเฌ อาปตฺติยา
อนุยุญฺชิยมาโน ตุณฺหีภูโต สงฺฆํ วิเหเสติ สงฺโฆ ฉนฺนสฺส
ภิกฺขุโน วิเหสกํ โรเปติ ยสฺสายสฺมโต ขมติ ฉนฺนสฺส ภิกฺขุโน
วิเหสกสฺส โรปนา โส ตุณฺหสฺส ยสฺส นกฺขมติ โส ภาเสยฺย
โรปิตํ สงฺเฆน ฉนฺนสฺส ภิกฺขุโน วิเหสกํ ขมติ สงฺฆสฺส
ตสฺมา ตุณฺหี เอวเมตํ ธารยามีติ
อถโข ภควา อายสฺมนฺตํ ฉนฺนํ อเนกปริยาเยน วิครหิตฺวา



ทุพฺภรตาย เป เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ
อญฺญวาทเก วิเหสเก ปาจิตฺติยนฺติ
อญฺญวาทโก นาม สงฺฆมชฺเฌ วตฺถุสฺมึ วา อาปตฺติยา
วา อนุยุญฺชิยมาโน ตํ น กเถตุกาโม ตํ น อุคฺฆาเฏตุกาโม
อญฺเญนญฺญํ ปฏิจรติ โก อาปนฺโน กึ อาปนฺโน กิสฺมึ
อาปนฺโน กถํ อาปนฺโน กํ ภณถ กึ ภณถาติ เอโส
อญฺญวาทโก นาม
วิเหสโก นาม สงฺฆมชฺเฌ วตฺถุสฺมึ วา อาปตฺติยา
วา อนุยุญฺชิยมาโน ตํ น กเถตุกาโม ตํ น อุคฺฆาเฏตุกาโม
ตุณฺหีภูโต สงฺฆํ วิเหเสติ เอโส วิเหสโก นาม
อโรปิเต อญฺญวาทเก สงฺฆมชฺเฌ วตฺถุสฺมึ วา อาปตฺติยา
วา อนุยุญฺชิยมาโน ตํ น กเถตุกาโม ตํ น อุคฺฆาเฏตุกาโม
อญฺเญนญฺญํ ปฏิจรติ โก อาปนฺโน กึ อาปนฺโน กิสฺมึ
อาปนฺโน กถํ อาปนฺโน กํ ภณถ กึ ภณถาติ อาปตฺติ
ทุกฺกฏสฺส อโรปิเต วิเหสเก สงฺฆมชฺเฌ วตฺถุสฺมึ วา อาปตฺติยา
วา อนุยุญฺชิยมาโน ตํ น กเถตุกาโม ตํ น อุคฺฆาเฏตุกาโม
ตุณฺหีภูโต สงฺฆํ วิเหเสติ อาปตฺติ ทุกฺกฏสฺส
โรปิเต อญฺญวาทเก สงฺฆมชฺเฌ วตฺถุสฺมึ วา อาปตฺติยา
วา อนุยุญฺชิยมาโน ตํ น กเถตุกาโม ตํ น อุคฺฆาเฏตุกาโม
อญฺเญนญฺญํ ปฏิจรติ โก อาปนฺโน เป กึ ภณถาติ อาปตฺติ


ปาจิตฺติยสฺส โรปิเต วิเหสเก สงฺฆมชฺเฌ วตฺถุสฺมึ วา อาปตฺติยา
วา อนุยุญฺชิยมาโน ตํ น กเถตุกาโม ตํ น อุคฺฆาเฏตุกาโม
ตุณฺหีภูโต สงฺฆํ วิเหเสติ อาปตฺติ ปาจิตฺติยสฺส
ธมฺมกมฺเม ธมฺมกมฺมสญฺญี อญฺญวาทเก วิเหสเก
อาปตฺติ ปาจิตฺติยสฺส ธมฺมกมฺเม เวมติโก อญฺญวาทเก
วิเหสเก อาปตฺติ ปาจิตฺติยสฺส ธมฺมกมฺเม อธมฺมกมฺมสญฺญี
อญฺญวาทเก วิเหสเก อาปตฺติ ปาจิตฺติยสฺส อธมฺมกมฺเม
ธมฺมกมฺมสญฺญี อาปตฺติ ทุกฺกฏสฺส อธมฺมกมฺเม เวมติโก
อาปตฺติ ทุกฺกฏสฺส อธมฺมกมฺเม อธมฺมกมฺมสญฺญี อาปตฺติ
ทุกฺกฏสฺส
อนาปตฺติ อชานนฺโต ปุจฺฉติ คิลาโน น กเถติ
สงฺฆสฺส ภณฺฑนํ วา กลโห วา วิคฺคโห วา วิวาโท วา ภวิสฺสตีติ
น กเถติ สงฺฆเภโท วา สงฺฆราชิ วา ภวิสฺสตีติ น กเถติ
อธมฺเมน วา วคฺเคน วา น กมฺมารหสฺส วา กมฺมํ กริสฺสตีติ น
กเถติ อุมฺมตฺตกสฺส อาทิกมฺมิกสฺสาติ
ทุติยสิกฺขาปทํ นิฏฺฐิตํ




ตติยสิกฺขาปทํ
เตน สมเยน พุทฺโธ ภควา ราชคเห วิหรติ เวฬุวเน
กลนฺทกนิวาเป เตน โข ปน สมเยน อายสฺมา ทพฺโพ มลฺลปุตฺโต
สงฺฆสฺส เสนาสนญฺจ ปญฺญาเปติ ภตฺตานิ จ อุทฺทิสติ เตน
โข ปน สมเยน เมตฺติยภุมฺมชกา ภิกฺขู นวกา เจว โหนฺติ
อปฺปปุญฺญา จ ยานิ สงฺฆสฺส ลามกานิ เสนาสนานิ ตานิ
เตสํ ปาปุณนฺติ ลามกานิ จ ภตฺตานิ เต อายสฺมนฺตํ ทพฺพํ
มลฺลปุตฺตํ ภิกฺขู อุชฺฌาเปนฺติ ฉนฺทาย ทพฺโพ มลฺลปุตฺโต
เสนาสนํ ปญฺญาเปติ ฉนฺทาย จ ภตฺตานิ อุทฺทิสตีติ เย เต
ภิกฺขู อปฺปิจฺฉา เป เต อุชฺฌายนฺติ ขียนฺติ วิปาเจนฺติ กถํ
หิ นาม เมตฺติยภุมฺมชกา ภิกฺขู อายสฺมนฺตํ ทพฺพํ มลฺลปุตฺตํ
ภิกฺขู อุชฺฌาเปสฺสนฺตีติ อถโข เต ภิกฺขู ภควโต เอตมตฺถํ
อาโรเจสุํ อถโข ภควา เป เมตฺติยภุมฺมชเก ภิกฺขู
ปฏิปุจฺฉิ สจฺจํ กิร ตุเมฺห ภิกฺขเว ทพฺพํ มลฺลปุตฺตํ ภิกฺขู
อุชฺฌาเปถาติ สจฺจํ ภควาติ วิครหิ พุทฺโธ ภควา กถํ
หิ นาม ตุเมฺห โมฆปุริสา ทพฺพํ มลฺลปุตฺตํ ภิกฺขู อุชฺฌาเปสฺสถ
เนตํ โมฆปุริสา อปฺปสนฺนานํ วา ปสาทาย เป เอวญฺจ ปน
ภิกฺขเว อิมํ สิกฺขาปทํ อุทฺทิเสยฺยาถ อุชฺฌาปนเก ปาจิตฺติยนฺติ
เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติ



เตน โข ปน สมเยน เมตฺติยภุมฺมชกา ภิกฺขู ภควตา
อุชฺฌาปนกํ ปฏิกฺขิตฺตนฺติ เอตฺตาวตา ภิกฺขู โสสฺสนฺตีติ ภิกฺขูนํ
สามนฺตา อายสฺมนฺตํ ทพฺพํ มลฺลปุตฺตํ ขียนฺติ ฉนฺทาย ทพฺโพ
มลฺลปุตฺโต เสนาสนํ ปญฺญาเปติ ฉนฺทาย จ ภตฺตานิ อุทฺทิสตีติ
เย เต ภิกฺขู อปฺปิจฺฉา เป เต อุชฺฌายนฺติ ขียนฺติ วิปาเจนฺติ
กถํ หิ นาม เมตฺติยภุมฺมชกา ภิกฺขู อายสฺมนฺตํ ทพฺพํ มลฺลปุตฺตํ
ขียนฺตีติ อถโข เต ภิกฺขู ภควโต เอตมตฺถํ อาโรเจสุํ
อถโข ภควา เป เมตฺติยภุมฺมชเก ภิกฺขู ปฏิปุจฺฉิ สจฺจํ
กิร ตุเมฺห ภิกฺขเว ทพฺพํ มลฺลปุตฺตํ ขียถาติ สจฺจํ ภควาติ
วิครหิ พุทฺโธ ภควา กถํ หิ นาม ตุเมฺห โมฆปุริสา ทพฺพํ
มลฺลปุตฺตํ ขียิสฺสถ เนตํ โมฆปุริสา อปฺปสนฺนานํ วา ปสาทาย เป
เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ อุชฺฌาปนเก
ขียนเก ปาจิตฺติยนฺติ
อุชฺฌาปนกํ นาม อุปสมฺปนฺนํ สงฺเฆน สมฺมตํ
เสนาสนปญฺญาปกํ วา ภตฺตุทฺเทสกํ วา ยาคุภาชกํ วา ผลภาชกํ
วา ขชฺชภาชกํ วา อปฺปมตฺตกวิสฺสชฺชกํ วา อวณฺณํ กตฺตุกาโม
อยสํ กตฺตุกาโม มงฺกุกตฺตุกาโม อุปสมฺปนฺนํ อุชฺฌาเปติ วา
ขียติ วา อาปตฺติ ปาจิตฺติยสฺส
ธมฺมกมฺเม ธมฺมกมฺมสญฺญี อุชฺฌาปนเก ขียนเก



อาปตฺติ ปาจิตฺติยสฺส ธมฺมกมฺเม เวมติโก อุชฺฌาปนเก
ขียนเก อาปตฺติ ปาจิตฺติยสฺส ธมฺมกมฺเม อธมฺมกมฺมสญฺญี
อุชฺฌาปนเก ขียนเก อาปตฺติ ปาจิตฺติยสฺส
อนุปสมฺปนฺนํ อุชฺฌาเปติ วา ขียติ วา อาปตฺติ
ทุกฺกฏสฺส อุปสมฺปนฺนํ สงฺเฆน อสมฺมตํ เสนาสนปญฺญาปกํ วา
ภตฺตุทฺเทสกํ วา ยาคุภาชกํ วา ผลภาชกํ วา ขชฺชภาชกํ วา
อปฺปมตฺตกวิสฺสชฺชกํ วา อวณฺณํ กตฺตุกาโม อยสํ กตฺตุกาโม
มงฺกุกตฺตุกาโม อุปสมฺปนฺนํ วา อนุปสมฺปนฺนํ วา อุชฺฌาเปติ วา
ขียติ วา อาปตฺติ ทุกฺกฏสฺส อนุปสมฺปนฺนํ สงฺเฆน สมฺมตํ
วา อสมฺมตํ วา เสนาสนปญฺญาปกํ วา ภตฺตุทฺเทสกํ วา ยาคุภาชกํ
วา ผลภาชกํ วา ขชฺชภาชกํ วา อปฺปมตฺตกวิสฺสชฺชกํ วา อวณฺณํ
กตฺตุกาโม อยสํ กตฺตุกาโม มงฺกุกตฺตุกาโม อุปสมฺปนฺนํ วา
อนุปสมฺปนฺนํ วา อุชฺฌาเปติ วา ขียติ วา อาปตฺติ ทุกฺกฏสฺส
อธมฺมกมฺเม ธมฺมกมฺมสญฺญี อาปตฺติ ทุกฺกฏสฺส อธมฺมกมฺเม
เวมติโก อาปตฺติ ทุกฺกฏสฺส อธมฺมกมฺเม อธมฺมกมฺมสญฺญี
อาปตฺติ ทุกฺกฏสฺส
อนาปตฺติ ปกติยา ฉนฺทา โทสา โมหา ภยา กโรนฺตํ
อุชฺฌาเปติ วา ขียติ วา อุมฺมตฺตกสฺส อาทิกมฺมิกสฺสาติ
ตติยสิกฺขาปทํ นิฏฺฐิตํ



จตุตฺถสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน ภิกฺขู เหมนฺติเก
กาเล อชฺโฌกาเส เสนาสนํ ปญฺญาเปตฺวา กายํ โอตาเปนฺตา
กาเล อาโรจิเต ตํ ปกฺกมนฺตา เนว อุทฺธรึสุ น อุทฺธราเปสุํ
อนาปุจฺฉา ปกฺกมึสุ เสนาสนํ โอวฏฺฐํ โหติ เย เต ภิกฺขู
อปฺปิจฺฉา เป เต อุชฺฌายนฺติ ขียนฺติ วิปาเจนฺติ กถํ หิ
นาม ภิกฺขู อชฺโฌกาเส เสนาสนํ ปญฺญาเปตฺวา ตํ ปกฺกมนฺตา
เนว อุทฺธริสฺสนฺติ น อุทฺธราเปสฺสนฺติ อนาปุจฺฉา ปกฺกมิสฺสนฺติ
เสนาสนํ โอวฏฺฐนฺติ อถโข เต ภิกฺขู ภควโต เอตมตฺถํ
อาโรเจสุํ อถโข ภควา ภิกฺขู ปฏิปุจฺฉิ สจฺจํ กิร ภิกฺขเว
ภิกฺขู อชฺโฌกาเส เสนาสนํ ปญฺญาเปตฺวา ตํ ปกฺกมนฺตา เนว
อุทฺธรนฺติ น อุทฺธราเปนฺติ อนาปุจฺฉา ปกฺกมนฺติ เสนาสนํ
โอวฏฺฐนฺติ สจฺจํ ภควาติ วิครหิ พุทฺโธ ภควา กถํ หิ
นาม เต ภิกฺขเว โมฆปุริสา อชฺโฌกาเส เสนาสนํ ปญฺญาเปตฺวา
ตํ ปกฺกมนฺตา เนว อุทฺธริสฺสนฺติ น อุทฺธราเปสฺสนฺติ อนาปุจฺฉา
ปกฺกมิสฺสนฺติ เสนาสนํ โอวฏฺฐํ เนตํ ภิกฺขเว อปฺปสนฺนานํ วา
ปสาทาย เป เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ
โย ปน ภิกฺขุ สงฺฆิกํ มญฺจํ วา ปีฐํ วา ภิสึ วา โกจฺฉํ วา


อชฺโฌกาเส สนฺถริตฺวา วา สนฺถราเปตฺวา วา ตํ ปกฺกมนฺโต เนว
อุทฺธเรยฺย น อุทฺธราเปยฺย อนาปุจฺฉํ วา คจฺเฉยฺย ปาจิตฺติยนฺติ
เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติ
เตน โข ปน สมเยน ภิกฺขู อชฺโฌกาเส วสิตฺวา
กาลสฺเสว เสนาสนํ อติหรนฺติ อทฺทสา โข ภควา เต ภิกฺขู
กาลสฺเสว เสนาสนํ อติหรนฺเต ทิสฺวาน เอตสฺมึ นิทาเน
เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ อนุชานามิ
ภิกฺขเว อฏฺฐ มาเส อวสฺสิกสงฺเกเต มณฺฑเป วา รุกฺขมูเล วา
ยตฺถ กากา วา กุลลา วา น อูหทนฺติ ตตฺเถว เสนาสนํ
นิกฺขิปิตุนฺติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ สงฺฆิกํ นาม สงฺฆสฺส ทินฺนํ
โหติ ปริจฺจตฺตํ มญฺโจ นาม จตฺตาโร มญฺจา มสารโก
พุนฺทิกาพทฺโธ กุลิรปาทโก อาหจฺจปาทโก ปีฐํ นาม จตฺตาริ
ปีฐานิ มสารกํ พุนฺทิกาพทฺธํ กุลิรปาทกํ อาหจฺจปาทกํ ภิสิ
นาม ปญฺจ ภิสิโย อุณฺณภิสิ วากภิสิ โจลภิสิ ติณภิสิ ปณฺณภิสิ
โกจฺฉํ นาม วากมยํ วา อุสีรมยํ วา มุญฺชมยํ วา ปพฺพชมยํ
วา อนฺโต สํเวเฐตฺวา พทฺธํ โหติ สนฺถริตฺวาติ สยํ สนฺถริตฺวา
สนฺถราเปตฺวาติ อญฺญํ สนฺถราเปตฺวา อนุปสมฺปนฺนํ สนฺถราเปติ



ตสฺส ปลิโพโธ อุปสมฺปนฺนํ สนฺถราเปติ สนฺถารกสฺส ปลิโพโธ
ตํ ปกฺกมนฺโต เนว อุทฺธเรยฺยาติ น สยํ อุทฺธเรยฺย น
อุทฺธราเปยฺยาติ น อญฺญํ อุทฺธราเปยฺย อนาปุจฺฉํ วา คจฺเฉยฺยาติ
ภิกฺขุํ วา สามเณรํ วา อารามิกํ วา อนาปุจฺฉา มชฺฌิมสฺส
ปุริสสฺส เลฑฺฑุปาตํ อติกฺกมนฺตสฺส อาปตฺติ ปาจิตฺติยสฺส
สงฺฆิเก สงฺฆิกสญฺญี อชฺโฌกาเส สนฺถริตฺวา วา
สนฺถราเปตฺวา วา ตํ ปกฺกมนฺโต เนว อุทฺธเรยฺย น อุทฺธราเปยฺย
อนาปุจฺฉํ วา คจฺเฉยฺย อาปตฺติ ปาจิตฺติยสฺส สงฺฆิเก เวมติโก
อชฺโฌกาเส สนฺถริตฺวา วา สนฺถราเปตฺวา วา ตํ ปกฺกมนฺโต เนว
อุทฺธเรยฺย น อุทฺธราเปยฺย อนาปุจฺฉํ วา คจฺเฉยฺย อาปตฺติ
ปาจิตฺติยสฺส สงฺฆิเก ปุคฺคลิกสญฺญี อชฺโฌกาเส สนฺถริตฺวา วา
สนฺถราเปตฺวา วา ตํ ปกฺกมนฺโต เนว อุทฺธเรยฺย น อุทฺธราเปยฺย
อนาปุจฺฉํ วา คจฺเฉยฺย อาปตฺติ ปาจิตฺติยสฺส จิมิลิกํ วา
อุตฺตรตฺถรณํ วา ภุมฺมตฺถรณํ วา ตฏฺฏิกํ วา จมฺมขณฺฑํ วา
ปาทปุญฺฉนึ วา ผลกปีฐํ วา อชฺโฌกาเส สนฺถริตฺวา วา
สนฺถราเปตฺวา วา ตํ ปกฺกมนฺโต เนว อุทฺธเรยฺย น อุทฺธราเปยฺย
อนาปุจฺฉํ วา คจฺเฉยฺย อาปตฺติ ทุกฺกฏสฺส ปุคฺคลิเก
สงฺฆิกสญฺญี อาปตฺติ ทุกฺกฏสฺส ปุคฺคลิเก เวมติโก อาปตฺติ
ทุกฺกฏสฺส ปุคฺคลิเก ปุคฺคลิกสญฺญี อญฺญสฺส ปุคฺคลิเก อาปตฺติ
ทุกฺกฏสฺส อตฺตโน ปุคฺคลิเก อนาปตฺติ


อนาปตฺติ อุทฺธริตฺวา คจฺฉติ อุทฺธราเปตฺวา คจฺฉติ
อาปุจฺฉํ คจฺฉติ โอตาเปนฺโต คจฺฉติ เกนจิ ปลิพุทฺธํ โหติ
อาปทาสุ อุมฺมตฺตกสฺส อาทิกมฺมิกสฺสาติ
จตุตฺถสิกฺขาปทํ นิฏฺฐิตํ



ปญฺจมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน สตฺตรสวคฺคิยา
ภิกฺขู สหายกา โหนฺติ เต วสนฺตาปิ เอกโต ว วสนฺติ
ปกฺกมนฺตาปิ เอกโต ว ปกฺกมนฺติ เต อญฺญตรสฺมึ สงฺฆิเก
วิหาเร เสยฺยํ สนฺถริตฺวา ตํ ปกฺกมนฺตา เนว อุทฺธรึสุ น อุทฺธราเปสุํ
อนาปุจฺฉา ปกฺกมึสุ เสนาสนํ อุปจิกาหิ ขายิตํ โหติ เย
เต ภิกฺขู อปฺปิจฺฉา เป เต อุชฺฌายนฺติ ขียนฺติ วิปาเจนฺติ
กถํ หิ นาม สตฺตรสวคฺคิยา ภิกฺขู สงฺฆิเก วิหาเร เสยฺยํ สนฺถริตฺวา
ตํ ปกฺกมนฺตา เนว อุทฺธริสฺสนฺติ น อุทฺธราเปสฺสนฺติ อนาปุจฺฉา
ปกฺกมิสฺสนฺติ เสนาสนํ อุปจิกาหิ ขายิตนฺติ อถโข เต ภิกฺขู
ภควโต เอตมตฺถํ อาโรเจสุํ อถโข ภควา ภิกฺขู ปฏิปุจฺฉิ
สจฺจํ กิร ภิกฺขเว สตฺตรสวคฺคิยา ภิกฺขู สงฺฆิเก วิหาเร เสยฺยํ
สนฺถริตฺวา ตํ ปกฺกมนฺตา เนว อุทฺธรึสุ น อุทฺธราเปสุํ อนาปุจฺฉา
ปกฺกมึสุ เสนาสนํ อุปจิกาหิ ขายิตนฺติ สจฺจํ ภควาติ
วิครหิ พุทฺโธ ภควา กถํ หิ นาม เต ภิกฺขเว โมฆปุริสา
สงฺฆิเก วิหาเร เสยฺยํ สนฺถริตฺวา ตํ ปกฺกมนฺตา เนว อุทฺธริสฺสนฺติ
น อุทฺธราเปสฺสนฺติ อนาปุจฺฉา ปกฺกมิสฺสนฺติ เสนาสนํ อุปจิกาหิ
ขายิตํ เนตํ ภิกฺขเว อปฺปสนฺนานํ วา ปสาทาย เป เอวญฺจ


ปน ภิกฺขเว อิมํ สิกฺขาปทํ อุทฺทิเสยฺยาถ โย ปน ภิกฺขุ สงฺฆิเก
วิหาเร เสยฺยํ สนฺถริตฺวา วา สนฺถราเปตฺวา วา ตํ ปกฺกมนฺโต เนว
อุทฺธเรยฺย น อุทฺธราเปยฺย อนาปุจฺฉํ วา คจฺเฉยฺย ปาจิตฺติยนฺติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ สงฺฆิโก นาม วิหาโร สงฺฆสฺส
ทินฺโน โหติ ปริจฺจตฺโต เสยฺยํ นาม ภิสิ จิมิลิกา อุตฺตรตฺถรณํ
ภุมฺมตฺถรณํ ตฏฺฏิกา จมฺมขณฺโฑ นิสีทนํ ปจฺจตฺถรณํ ติณสนฺถาโร
ปณฺณสนฺถาโร สนฺถริตฺวาติ สยํ สนฺถริตฺวา สนฺถราเปตฺวาติ
อญฺญํ สนฺถราเปตฺวา ตํ ปกฺกมนฺโต เนว อุทฺธเรยฺยาติ น สยํ
อุทฺธเรยฺย น อุทฺธราเปยฺยาติ น อญฺญํ อุทฺธราเปยฺย
อนาปุจฺฉํ วา คจฺเฉยฺยาติ ภิกฺขุํ วา สามเณรํ วา อารามิกํ
วา อนาปุจฺฉา ปริกฺขิตฺตสฺส อารามสฺส ปริกฺเขปํ อติกฺกมนฺตสฺส
อาปตฺติ ปาจิตฺติยสฺส อปริกฺขิตฺตสฺส อารามสฺส อุปจารํ
อติกฺกมนฺตสฺส อาปตฺติ ปาจิตฺติยสฺส
สงฺฆิเก สงฺฆิกสญฺญี เสยฺยํ สนฺถริตฺวา วา
สนฺถราเปตฺวา วา ตํ ปกฺกมนฺโต เนว อุทฺธเรยฺย น อุทฺธราเปยฺย
อนาปุจฺฉํ วา คจฺเฉยฺย อาปตฺติ ปาจิตฺติยสฺส สงฺฆิเก เวมติโก
เสยฺยํ สนฺถริตฺวา วา สนฺถราเปตฺวา วา ตํ ปกฺกมนฺโต เนว
อุทฺธเรยฺย น อุทฺธราเปยฺย อนาปุจฺฉํ วา คจฺเฉยฺย อาปตฺติ
ปาจิตฺติยสฺส สงฺฆิเก ปุคฺคลิกสญฺญี เสยฺยํ สนฺถริตฺวา วา


สนฺถราเปตฺวา วา ตํ ปกฺกมนฺโต เนว อุทฺธเรยฺย น อุทฺธราเปยฺย
อนาปุจฺฉํ วา คจฺเฉยฺย อาปตฺติ ปาจิตฺติยสฺส วิหารสฺส
อุปจาเร วา อุปฏฺฐานสาลายํ วา มณฺฑเป วา รุกฺขมูเล วา
เสยฺยํ สนฺถริตฺวา วา สนฺถราเปตฺวา วา ตํ ปกฺกมนฺโต เนว
อุทฺธเรยฺย น อุทฺธราเปยฺย อนาปุจฺฉํ วา คจฺเฉยฺย อาปตฺติ
ทุกฺกฏสฺส มญฺจํ วา ปีฐํ วา วิหาเร วา วิหารสฺส อุปจาเร
วา อุปฏฺฐานสาลายํ วา มณฺฑเป วา รุกฺขมูเล วา สนฺถริตฺวา วา
สนฺถราเปตฺวา วา ตํ ปกฺกมนฺโต เนว อุทฺธเรยฺย น อุทฺธราเปยฺย
อนาปุจฺฉํ วา คจฺเฉยฺย อาปตฺติ ทุกฺกฏสฺส ปุคฺคลิเก
สงฺฆิกสญฺญี อาปตฺติ ทุกฺกฏสฺส ปุคฺคลิเก เวมติโก อาปตฺติ
ทุกฺกฏสฺส ปุคฺคลิเก ปุคฺคลิกสญฺญี อญฺญสฺส ปุคฺคลิเก อาปตฺติ
ทุกฺกฏสฺส อตฺตโน ปุคฺคลิเก อนาปตฺติ
อนาปตฺติ อุทฺธริตฺวา คจฺฉติ อุทฺธราเปตฺวา คจฺฉติ
อาปุจฺฉํ คจฺฉติ เกนจิ ปลิพุทฺธํ โหติ สาเปกฺโข คนฺตฺวา
ตตฺถ ฐิโต อาปุจฺฉติ เกนจิ ปลิพุทฺโธ โหติ อาปทาสุ
อุมฺมตฺตกสฺส อาทิกมฺมิกสฺสาติ
ปญฺจมสิกฺขาปทํ นิฏฺฐิตํ



ฉฏฺฐสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน ฉพฺพคฺคิยา
ภิกฺขู วรเสยฺยาโย ปลิพุทฺธนฺติ เถเร ภิกฺขู วุฏฺฐาเปนฺติ อถโข
ฉพฺพคฺคิยานํ ภิกฺขูนํ เอตทโหสิ เกน นุ โข มยํ อุปาเยน อิเธว
วสฺสํ วเสยฺยามาติ อถโข ฉพฺพคฺคิยา ภิกฺขู เถเร ภิกฺขู
อนูปขชฺช เสยฺยํ กปฺเปนฺติ ยสฺส สมฺพาโธ ภวิสฺสติ โส
ปกฺกมิสฺสตีติ เย เต ภิกฺขู อปฺปิจฺฉา เป เต อุชฺฌายนฺติ
ขียนฺติ วิปาเจนฺติ กถํ หิ นาม ฉพฺพคฺคิยา ภิกฺขู เถเร ภิกฺขู
อนูปขชฺช เสยฺยํ กปฺเปสฺสนฺตีติ อถโข เต ภิกฺขู ภควโต
เอตมตฺถํ อาโรเจสุํ เป สจฺจํ กิร ตุเมฺห ภิกฺขเว เถเร
ภิกฺขู อนูปขชฺช เสยฺยํ กปฺเปถาติ สจฺจํ ภควาติ วิครหิ
พุทฺโธ ภควา กถํ หิ นาม ตุเมฺห โมฆปุริสา เถเร ภิกฺขู
อนูปขชฺช เสยฺยํ กปฺเปสฺสถ เนตํ โมฆปุริสา อปฺปสนฺนานํ วา
ปสาทาย เป เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ
โย ปน ภิกฺขุ สงฺฆิเก วิหาเร ชานํ ปุพฺพูปคตํ ภกฺขุํ อนูปขชฺช
เสยฺยํ กปฺเปยฺย ยสฺส สมฺพาโธ ภวิสฺสติ โส ปกฺกมิสฺสตีติ
เอตเทว ปจฺจยํ กริตฺวา อนญฺญํ ปาจิตฺติยนฺติ
โย ปนาติ โย ยาทิโส เป ภิกฺขูติ เป อยํ



อิมสฺมึ อตฺเถ อธิปฺเปโต ภิกฺขูติ สงฺฆิโก นาม วิหาโร สงฺฆสฺส
ทินฺโน โหติ ปริจฺจตฺโต ชานาติ นาม วุฑฺโฒติ ชานาติ
คิลาโนติ ชานาติ สงฺเฆน ทินฺโนติ ชานาติ อนูปขชฺชาติ
อนูปวิสิตฺวา เสยฺยํ กปฺเปยฺยาติ มญฺจสฺส วา ปีฐสฺส วา
ปวิสนฺตสฺส วา นิกฺขมนฺตสฺส วา อุปจาเร เสยฺยํ สนฺถรติ วา
สนฺถราเปติ วา อาปตฺติ ทุกฺกฏสฺส อภินิสีทติ วา อภินิปชฺชติ
วา อาปตฺติ ปาจิตฺติยสฺส เอตเทว ปจฺจยํ กริตฺวา อนญฺญนฺติ
น อญฺโญ โกจิ ปจฺจโย โหติ อนูปขชฺช เสยฺยํ กปฺเปตุํ
สงฺฆิเก สงฺฆิกสญฺญี อนูปขชฺช เสยฺยํ กปฺเปติ อาปตฺติ
ปาจิตฺติยสฺส สงฺฆิเก เวมติโก อนูปขชฺช เสยฺยํ กปฺเปติ
อาปตฺติ ปาจิตฺติยสฺส สงฺฆิเก ปุคฺคลิกสญฺญี อนูปขชฺช เสยฺยํ
กปฺเปติ อาปตฺติ ปาจิตฺติยสฺส มญฺจสฺส วา ปีฐสฺส วา
ปวิสนฺตสฺส วา นิกฺขมนฺตสฺส วา อุปจารํ ฐเปตฺวา เสยฺยํ สนฺถรติ
วา สนฺถราเปติ วา อาปตฺติ ทุกฺกฏสฺส อภินิสีทติ วา
อภินิปชฺชติ วา อาปตฺติ ทุกฺกฏสฺส วิหารสฺส อุปจาเร วา
อุปฏฺฐานสาลายํ วา มณฺฑเป วา รุกฺขมูเล วา อชฺโฌกาเส วา
เสยฺยํ สนฺถรติ วา สนฺถราเปติ วา อาปตฺติ ทุกฺกฏสฺส
อภินิสีทติ วา อภินิปชฺชติ วา อาปตฺติ ทุกฺกฏสฺส ปุคฺคลิเก
สงฺฆิกสญฺญี อาปตฺติ ทุกฺกฏสฺส ปุคฺคลิเก เวมติโก อาปตฺติ
ทุกฺกฏสฺส ปุคฺคลิเก ปุคฺคลิกสญฺญี อญฺญสฺส ปุคฺคลิเก อาปตฺติ


ทุกฺกฏสฺส อตฺตโน ปุคฺคลิเก อนาปตฺติ
อนาปตฺติ คิลาโน ปวิสติ สีเตน วา อุเณฺหน วา
ปีฬิโต ปวิสติ อาปทาสุ อุมฺมตฺตกสฺส อาทิกมฺมิกสฺสาติ
ฉฏฺฐสิกฺขาปทํ นิฏฺฐิตํ



สตฺตมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน สตฺตรสวคฺคิยา
ภิกฺขู อญฺญตรํ ปจฺจนฺติมํ มหาวิหารํ ปฏิสงฺขโรนฺติ อิธ มยํ
วสฺสํ วสิสฺสามาติ อทฺทสํสุ โข ฉพฺพคฺคิยา ภิกฺขู สตฺตรสวคฺคิเย
ภิกฺขู วิหารํ ปฏิสงฺขโรนฺเต ทิสฺวาน เอวมาหํสุ อิเม อาวุโส
สตฺตรสวคฺคิยา ภิกฺขู วิหารํ ปฏิสงฺขโรนฺติ หนฺท เน
วุฏฺฐาเปสฺสามาติ เอกจฺเจ เอวมาหํสุ อาคเมถาวุโส ยาว
ปฏิสงฺขโรนฺติ ปฏิสงฺขเต วุฏฺฐาเปสฺสามาติ อถโข ฉพฺพคฺคิยา
ภิกฺขู สตฺตรสวคฺคิเย ภิกฺขู เอตทโวจุํ อุฏฺเฐถาวุโส อมฺหากํ
วิหาโร ปาปุณาตีติ นนุ อาวุโส ปฏิกจฺเจว อาจิกฺขิตพฺพํ มยญฺจ
อญฺญํ ปฏิสงฺขเรยฺยามาติ นนุ อาวุโส สงฺฆิโก วิหาโรติ
อามาวุโส สงฺฆิโก วิหาโรติ อุฏฺเฐถาวุโส อมฺหากํ วิหาโร
ปาปุณาตีติ มหลฺลโก อาวุโส วิหาโร ตุเมฺหปิ วสถ มยํปิ
วสิสฺสามาติ อุฏฺเฐถาวุโส อมฺหากํ วิหาโร ปาปุณาตีติ กุปิตา
อนตฺตมนา คีวายํ คเหตฺวา นิกฺกฑฺฒนฺติ เต นิกฺกฑฺฒิยมานา
โรทนฺติ ภิกฺขู เอวมาหํสุ กิสฺส ตุเมฺห อาวุโส โรทถาติ
อิเม อาวุโส ฉพฺพคฺคิยา ภิกฺขู กุปิตา อนตฺตมนา อเมฺห สงฺฆิกา
วิหารา นิกฺกฑฺฒนฺตีติ เย เต ภิกฺขู อปฺปิจฺฉา เป เต


อุชฺฌายนฺติ ขียนฺติ วิปาเจนฺติ กถํ หิ นาม ฉพฺพคฺคิยา ภิกฺขู
กุปิตา อนตฺตมนา ภิกฺขู สงฺฆิกา วิหารา นิกฺกฑฺฒิสฺสนฺตีติ
อถโข เต ภิกฺขู ภควโต เอตมตฺถํ อาโรเจสุํ อถโข ภควา
ฉพฺพคฺคิเย ภิกฺขู ปฏิปุจฺฉิ สจฺจํ กิร ตุเมฺห ภิกฺขเว กุปิตา
อนตฺตมนา ภิกฺขู สงฺฆิกา วิหารา นิกฺกฑฺฒถาติ สจฺจํ ภควาติ
วิครหิ พุทฺโธ ภควา กถํ หิ นาม ตุเมฺห โมฆปุริสา กุปิตา
อนตฺตมนา ภิกฺขู สงฺฆิกา วิหารา นิกฺกฑฺฒิสฺสถ เนตํ โมฆปุริสา
อปฺปสนฺนานํ วา ปสาทาย เป เอวญฺจ ปน ภิกฺขเว อิมํ
สิกฺขาปทํ อุทฺทิเสยฺยาถ โย ปน ภิกฺขุ ภิกฺขุํ กุปิโต อนตฺตมโน
สงฺฆิกา วิหารา นิกฺกฑฺเฒยฺย วา นิกฺกฑฺฒาเปยฺย วา ปาจิตฺติยนฺติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ ภิกฺขุนฺติ อญฺญํ ภิกฺขุํ
กุปิโต อนตฺตมโนติ อนภิรทฺโธ อาหตจิตฺโต ขิลชาโต
สงฺฆิโก นาม วิหาโร สงฺฆสฺส ทินฺโน โหติ
ปริจฺจตฺโต นิกฺกฑฺเฒยฺยาติ คพฺเภ คเหตฺวา ปมุขํ นิกฺกฑฺฒติ
อาปตฺติ ปาจิตฺติยสฺส ปมุเข คเหตฺวา พหิ นิกฺกฑฺฒติ อาปตฺติ
ปาจิตฺติยสฺส เอเกน ปโยเคน พหุเกปิ ทฺวาเร อติกฺกาเมติ
อาปตฺติ ปาจิตฺติยสฺส นิกฺกฑฺฒาเปยฺยาติ อญฺญํ อาณาเปสิ
อาปตฺติ ปาจิตฺติยสฺส สกึ อาณตฺโต พหุเกปิ ทฺวาเร อติกฺกาเมติ
อาปตฺติ ปาจิตฺติยสฺส


สงฺฆิเก สงฺฆิกสญฺญี กุปิโต อนตฺตมโน นิกฺกฑฺฒติ
วา นิกฺกฑฺฒาเปติ วา อาปตฺติ ปาจิตฺติยสฺส สงฺฆิเก เวมติโก
กุปิโต อนตฺตมโน นิกฺกฑฺฒติ วา นิกฺกฑฺฒาเปติ วา อาปตฺติ
ปาจิตฺติยสฺส สงฺฆิเก ปุคฺคลิกสญฺญี กุปิโต อนตฺตมโน นิกฺกฑฺฒติ
วา นิกฺกฑฺฒาเปติ วา อาปตฺติ ปาจิตฺติยสฺส ตสฺส ปริกฺขารํ
นิกฺกฑฺฒติ วา นิกฺกฑฺฒาเปติ วา อาปตฺติ ทุกฺกฏสฺส วิหารสฺส
อุปจารา วา อุปฏฺฐานสาลาย วา มณฺฑปา วา รุกฺขมูลา วา
อชฺโฌกาสา วา นิกฺกฑฺฒติ วา นิกฺกฑฺฒาเปติ วา อาปตฺติ
ทุกฺกฏสฺส ตสฺส ปริกฺขารํ นิกฺกฑฺฒติ วา นิกฺกฑฺฒาเปติ วา
อาปตฺติ ทุกฺกฏสฺส อนุปสมฺปนฺนํ วิหารา วา วิหารสฺส อุปจารา
วา อุปฏฺฐานสาลาย วา มณฺฑปา วา รุกฺขมูลา วา อชฺโฌกาสา
วา นิกฺกฑฺฒติ วา นิกฺกฑฺฒาเปติ วา อาปตฺติ ทุกฺกฏสฺส
ตสฺส ปริกฺขารํ นิกฺกฑฺฒติ วา นิกฺกฑฺฒาเปติ วา อาปตฺติ
ทุกฺกฏสฺส ปุคฺคลิเก สงฺฆิกสญฺญี อาปตฺติ ทุกฺกฏสฺส
ปุคฺคลิเก เวมติโก อาปตฺติ ทุกฺกฏสฺส ปุคฺคลิเก ปุคฺคลิกสญฺญี
อญฺญสฺส ปุคฺคลิเก อาปตฺติ ทุกฺกฏสฺส อตฺตโน ปุคฺคลิเก
อนาปตฺติ
อนาปตฺติ อลชฺชึ นิกฺกฑฺฒติ วา นิกฺกฑฺฒาเปติ วา
ตสฺส ปริกฺขารํ นิกฺกฑฺฒติ วา นิกฺกฑฺฒาเปติ วา อุมฺมตฺตกํ
นิกฺกฑฺฒติ วา นิกฺกฑฺฒาเปติ วา ตสฺส ปริกฺขารํ นิกฺกฑฺฒติ


วา นิกฺกฑฺฒาเปติ วา ภณฺฑนการกํ วา กลหการกํ วา
วิวาทการกํ วา ภสฺสการกํ วา สงฺเฆ อธิกรณการกํ วา
นิกฺกฑฺฒติ วา นิกฺกฑฺฒาเปติ วา ตสฺส ปริกฺขารํ นิกฺกฑฺฒติ
วา นิกฺกฑฺฒาเปติ วา อนฺเตวาสิกํ วา สทฺธิวิหาริกํ วา น
สมฺมาวตฺตนฺตํ นิกฺกฑฺฒติ วา นิกฺกฑฺฒาเปติ วา ตสฺส
ปริกฺขารํ นิกฺกฑฺฒติ วา นิกฺกฑฺฒาเปติ วา อุมฺมตฺตกสฺส
อาทิกมฺมิกสฺสาติ
สตฺตมสิกฺขาปทํ นิฏฺฐิตํ



อฏฺฐมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน เทฺว ภิกฺขู
สงฺฆิเก วิหาเร อุปริเวหาสกุฏิยา เอโก เหฏฺฐา วิหรติ เอโก
อุปริ อุปริโม ภิกฺขุ อาหจฺจปาทกํ มญฺจํ สหสา อภินิสีทิ
มญฺจปาโท ปติตฺวา เหฏฺฐิมสฺส ภิกฺขุโน มตฺถเก อวตฺถาสิ
โส ภิกฺขุ วิสฺสรมกาสิ ภิกฺขู อุปธาวิตฺวา ตํ ภิกฺขุํ เอตทโวจุํ
กิสฺส ตฺวํ อาวุโส วิสฺสรมกาสีติ อถโข โส ภิกฺขุ ภิกฺขูนํ
เอตมตฺถํ อาโรเจสิ เย เต ภิกฺขู อปฺปิจฺฉา เป เต
อุชฺฌายนฺติ ขียนฺติ วิปาเจนฺติ กถํ หิ นาม ภิกฺขุ สงฺฆิเก
วิหาเร อุปริเวหาสกุฏิยา อาหจฺจปาทกํ มญฺจํ สหสา
อภินิสีทิสฺสตีติ อถโข เต ภิกฺขู ภควโต เอตมตฺถํ อาโรเจสุํ อถโข
ภควา ตํ ภิกฺขุํ ปฏิปุจฺฉิ สจฺจํ กิร ตฺวํ ภิกฺขุ สงฺฆิเก วิหาเร
อุปริเวหาสกุฏิยา อาหจฺจปาทกํ มญฺจํ สหสา อภินิสีทสีติ สจฺจํ
ภควาติ วิครหิ พุทฺโธ ภควา กถํ หิ นาม ตฺวํ โมฆปุริส
สงฺฆิเก วิหาเร อุปริเวหาสกุฏิยา อาหจฺจปาทกํ มญฺจํ สหสา
อภินิสีทิสฺสสิ เนตํ โมฆปุริส อปฺปสนฺนานํ วา ปสาทาย เป
เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ โย ปน
ภิกฺขุ สงฺฆิเก วิหาเร อุปริเวหาสกุฏิยา อาหจฺจปาทกํ มญฺจํ วา



ปีฐํ วา อภินิสีเทยฺย วา อภินิปชฺเชยฺย วา ปาจิตฺติยนฺติ
โย ปนาติ โย ยาทิโส เป ภิกฺขูติ เป
อยํ อิมสฺมึ อตฺเถ อธิปฺเปโต ภิกฺขูติ สงฺฆิโก นาม วิหาโร
สงฺฆสฺส ทินฺโน โหติ ปริจฺจตฺโต
เวหาสกุฏี นาม มชฺฌิมสฺส ปุริสสฺส อสีสฆฏฺฏา
อาหจฺจปาทโก นาม มญฺโจ องฺเค วิชฺฌิตฺวา ฐิโต โหติ
อาหจฺจปาทกํ นาม ปีฐํ องฺเค วิชฺฌิตฺวา ฐิตํ โหติ
อภินิสีเทยฺยาติ ตสฺมึ อภินิสีทติ อาปตฺติ ปาจิตฺติยสฺส อภินิปชฺเชยฺยาติ
ตสฺมึ อภินิปชฺชติ อาปตฺติ ปาจิตฺติยสฺส
สงฺฆิเก สงฺฆิกสญฺญี อุปริเวหาสกุฏิยา อาหจฺจปาทกํ
มญฺจํ วา ปีฐํ วา อภินิสีทติ วา อภินิปชฺชติ วา อาปตฺติ
ปาจิตฺติยสฺส สงฺฆิเก เวมติโก อุปริเวหาสกุฏิยา อาหจฺจปาทกํ
มญฺจํ วา ปีฐํ วา อภินิสีทติ วา อภินิปชฺชติ วา อาปตฺติ
ปาจิตฺติยสฺส สงฺฆิเก ปุคฺคลิกสญฺญี อุปริเวหาสกุฏิยา อาหจฺจปาทกํ
มญฺจํ วา ปีฐํ วา อภินิสีทติ วา อภินิปชฺชติ วา อาปตฺติ
ปาจิตฺติยสฺส ปุคฺคลิเก สงฺฆิกสญฺญี อาปตฺติ ทุกฺกฏสฺส
ปุคฺคลิเก เวมติโก อาปตฺติ ทุกฺกฏสฺส ปุคฺคลิเก ปุคฺคลิกสญฺญี
อญฺญสฺส ปุคฺคลิเก อาปตฺติ ทุกฺกฏสฺส อตฺตโน ปุคฺคลิเก
อนาปตฺติ
อนาปตฺติ อเวหาสกุฏิยา สีสฆฏฺฏาย เหฏฺฐา



อปริโภคํ โหติ ปทรสญฺจิตํ โหติ ปฏาณิ ทินฺนา โหติ ตสฺมึ
ฐิโต คณฺหาติ วา ลคฺเคติ วา อุมฺมตฺตกสฺส
อาทิกมฺมิกสฺสาติ
อฏฺฐมสิกฺขาปทํ นิฏฺฐิตํ



นวมสิกฺขาปทํ
เตน สมเยน พุทฺโธ ภควา โกสมฺพิยํ วิหรติ โฆสิตาราเม
เตน โข ปน สมเยน อายสฺมโต ฉนฺนสฺส อุปฏฺฐาโก
มหามตฺโต อายสฺมโต ฉนฺนสฺส วิหารํ การาเปติ อถโข
อายสฺมา ฉนฺโน กตปริโยสิตํ วิหารํ ปุนปฺปุนํ ฉาทาเปสิ ปุนปฺปุนํ
ลิมฺปาเปสิ อติภาริโก วิหาโร ปริปติ อถโข อายสฺมา ฉนฺโน
ติณญฺจ กฏฺฐญฺจ สงฺกฑฺฒนฺโต อญฺญตรสฺส พฺราหฺมณสฺส ยวเขตฺตํ
ทูเสสิ อถโข โส พฺราหฺมโณ อุชฺฌายติ ขียติ วิปาเจติ
กถํ หิ นาม ภทฺทนฺตา อมฺหากํ ยวเขตฺตํ ทูเสสฺสนฺตีติ อสฺโสสุํ
โข ภิกฺขู ตสฺส พฺราหฺมณสฺส อุชฺฌายนฺตสฺส ขียนฺตสฺส
วิปาเจนฺตสฺส เย เต ภิกฺขู อปฺปิจฺฉา เป เต อุชฺฌายนฺติ
ขียนฺติ วิปาเจนฺติ กถํ หิ นาม อายสฺมา ฉนฺโน กตปริโยสิตํ
วิหารํ ปุนปฺปุนํ ฉาทาเปสฺสติ ปุนปฺปุนํ ลิมฺปาเปสฺสติ อติภาริโก
วิหาโร ปริปตีติ อถโข เต ภิกฺขู ภควโต เอตมตฺถํ อาโรเจสุํ
เป สจฺจํ กิร ตฺวํ ฉนฺน กตปริโยสิตํ วิหารํ ปุนปฺปุนํ
ฉาทาเปสิ ปุนปฺปุนํ ลิมฺปาเปสิ อติภาริโก วิหาโร ปริปตีติ
สจฺจํ ภควาติ วิครหิ พุทฺโธ ภควา กถํ หิ นาม ตฺวํ
โมฆปุริส กตปริโยสิตํ วิหารํ ปุนปฺปุนํ ฉาทาเปสฺสสิ ปุนปฺปุนํ




ลิมฺปาเปสฺสสิ อติภาริโก วิหาโร ปริปติ เนตํ โมฆปุริส
อปฺปสนฺนานํ วา ปสาทาย เป เอวญฺจ ปน ภิกฺขเว อิมํ
สิกฺขาปทํ อุทฺทิเสยฺยาถ มหลฺลกํ ปน ภิกฺขุนา วิหารํ
การยมาเนน ยาว ทฺวารโกสา อคฺคลฏฺฐปนาย อาโลกสนฺธิปริกมฺมาย
ทฺวิตฺติจฺฉทนสฺส ปริยายํ อปฺปหริเต ฐิเตน อธิฏฺฐาตพฺพํ ตโต
เจ อุตฺตรึ อปฺปหริเตปิ ฐิโต อธิฏฺฐเหยฺย ปาจิตฺติยนฺติ
มหลฺลโก นาม วิหาโร สสฺสามิโก วุจฺจติ วิหาโร
นาม อุลฺลิตฺโต วา โหติ อวลิตฺโต วา อุลฺลิตฺตาวลิตฺโต วา
การยมาเนนาติ กโรนฺโต วา การาเปนฺโต วา ยาว ทฺวารโกสาติ
ปิฏฺฐิสงฺฆาฏสฺส สามนฺตา หตฺถปาสา อคฺคลฏฺฐปนายาติ
ทฺวารฏฺฐปนาย อาโลกสนฺธิปริกมฺมายาติ วาตปานปริกมฺมาย
วณฺณํ กาฬวณฺณํ เครุกวณฺณํ มาลากมฺมํ ลตากมฺมํ
มกรทนฺตกํ ปญฺจปฏฺฐิกํ ทฺวิตฺติจฺฉทนสฺส ปริยายํ อปฺปหริเต ฐิเตน
อธิฏฺฐาตพฺพนฺติ หริตํ นาม ปุพฺพณฺณํ อปรณฺณํ สเจ หริเต
ฐิโต อธิฏฺฐาติ อาปตฺติ ทุกฺกฏสฺส มคฺเคน ฉาเทนฺตสฺส เทฺว
มคฺเค อธิฏฺฐหิตฺวา ตติยํ มคฺคํ อาณาเปตฺวา ปกฺกมิตพฺพํ
ปริยาเยน ฉาเทนฺตสฺส เทฺว ปริยาเย อธิฏฺฐหิตฺวา ตติยํ ปริยายํ
อาณาเปตฺวา ปกฺกมิตพฺพํ
ตโต เจ อุตฺตรึ อปฺปหริเตปิ ฐิโต อธิฏฺฐเหยฺยาติ




อิฏฺฐกาย ฉาเทนฺตสฺส อิฏฺฐกิฏฺฐกาย อาปตฺติ ปาจิตฺติยสฺส
สิลาย ฉาเทนฺตสฺส สิลาย สิลาย อาปตฺติ ปาจิตฺติยสฺส สุธาย
ฉาเทนฺตสฺส ปิณฺเฑ ปิณฺเฑ อาปตฺติ ปาจิตฺติยสฺส ติเณน
ฉาเทนฺตสฺส กรเฬ กรเฬ อาปตฺติ ปาจิตฺติยสฺส ปณฺเณน
ฉาเทนฺตสฺส ปณฺเณ ปณฺเณ อาปตฺติ ปาจิตฺติยสฺส
อติเรกทฺวิตฺติปริยาเย อติเรกสญฺญี อธิฏฺฐาติ อาปตฺติ
ปาจิตฺติยสฺส อติเรกทฺวิตฺติปริยาเย เวมติโก อธิฏฺฐาติ อาปตฺติ
ปาจิตฺติยสฺส อติเรกทฺวิตฺติปริยาเย อูนกสญฺญี อธิฏฺฐาติ อาปตฺติ
ปาจิตฺติยสฺส อูนกทฺวิตฺติปริยาเย อติเรกสญฺญี อาปตฺติ
ทุกฺกฏสฺส อูนกทฺวิตฺติปริยาเย เวมติโก อาปตฺติ ทุกฺกฏสฺส
อูนกทฺวิตฺติปริยาเย อูนกสญฺญี อนาปตฺติ
อนาปตฺติ ทฺวิตฺติปริยาเย อูนกทฺวิตฺติปริยาเย เลเณ
คุหาย ติณกุฏิกาย อญฺญสฺสตฺถาย อตฺตโน ธเนน วาสาคารํ
ฐเปตฺวา สพฺพตฺถ อนาปตฺติ อุมฺมตฺตกสฺส อาทิกมฺมิกสฺสาติ
นวมสิกฺขาปทํ นิฏฺฐิตํ




ทสมสิกฺขาปทํ
เตน สมเยน พุทฺโธ ภควา อาฬวิยํ วิหรติ อคฺคาฬเว
เจติเย เตน โข ปน สมเยน อาฬวิกา ภิกฺขู นวกมฺมํ กโรนฺตา
ชานํ สปฺปาณกํ อุทกํ ติณมฺปิ มตฺติกมฺปิ สิญฺจนฺติปิ
สิญฺจาเปนฺติปิ เย เต ภิกฺขู อปฺปิจฺฉา เป เต อุชฺฌายนฺติ ขียนฺติ
วิปาเจนฺติ กถํ หิ นาม อาฬวิกา ภิกฺขู ชานํ สปฺปาณกํ อุทกํ
ติณมฺปิ มตฺติกมฺปิ สิญฺจิสฺสนฺติปิ สิญฺจาเปสฺสนฺติปีติ อถโข เต
ภิกฺขู ภควโต เอตมตฺถํ อาโรเจสุํ เป สจฺจํ กิร ตุเมฺห ภิกฺขเว
ชานํ สปฺปาณกํ อุทกํ ติณมฺปิ มตฺติกมฺปิ สิญฺจถปิ สิญฺจาเปถปีติ
สจฺจํ ภควาติ วิครหิ พุทฺโธ ภควา กถํ หิ นาม ตุเมฺห
โมฆปุริสา ชานํ สปฺปาณกํ อุทกํ ติณมฺปิ มตฺติกมฺปิ สญฺจิสฺสถปิ
สิญฺจาเปสฺสถปิ เนตํ โมฆปุริสา อปฺปสนฺนานํ วา ปสาทาย ปสนฺนานํ
วา ภิยฺโยภาวาย เป เอวญฺจ ปน ภิกฺขเว อิมํ สิกฺขาปทํ
อุทฺทิเสยฺยาถ โย ปน ภิกฺขุ ชานํ สปฺปาณกํ อุทกํ ติณํ วา
มตฺติกํ วา สิญฺเจยฺย วา สิญฺจาเปยฺย วา ปาจิตฺติยนฺติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ ชานํ นาม สามํ วา ชานาติ
อญฺเญ วา ตสฺส อาโรเจนฺติ
สิญฺเจยฺยาติ สยํ สิญฺจติ อาปตฺติ ปาจิตฺติยสฺส



สิญฺจาเปยฺยาติ อญฺญํ อาณาเปติ อาปตฺติ ปาจิตฺติยสฺส สกึ
อาณตฺโต พหุกํปิ สิญฺจติ อาปตฺติ ปาจิตฺติยสฺส สปฺปาณเก
สปฺปาณกสญฺญี ติณํ วา มตฺติกํ วา สิญฺจติ วา สิญฺจาเปติ
วา อาปตฺติ ปาจิตฺติยสฺส สปฺปาณเก เวมติโก ติณํ วา
มตฺติกํ วา สิญฺจติ วา สิญฺจาเปติ วา อาปตฺติ ทุกฺกฏสฺส
สปฺปาณเก อปฺปาณกสญฺญี ติณํ วา มตฺติกํ วา สิญฺจติ วา
สิญฺจาเปติ วา อนาปตฺติ อปฺปาณเก สปฺปาณกสญฺญี
อาปตฺติ ทุกฺกฏสฺส อปฺปาณเก เวมติโก อาปตฺติ ทุกฺกฏสฺส
อปฺปาณเก อปฺปาณกสญฺญี อนาปตฺติ
อนาปตฺติ อสญฺจิจฺจ อสติยา อชานนฺตสฺส อุมฺมตฺตกสฺส
อาทิกมฺมิกสฺสาติ
ทสมสิกฺขาปทํ นิฏฺฐิตํ
ภูตคามวคฺโค ทุติโย

ตสฺสุทฺทานํ
ภูตํ อญฺญาย อุชฺฌายํ ปกฺกมนฺเตน เต ทุเว
ปุพฺเพ นิกฺกฑฺฒนาหจฺจ ทฺวารํ สปฺปาณเกน จาติ




โอวาทวคฺคสฺส ปฐมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน เถรา ภิกฺขู ภิกฺขุนิโย
โอวทนฺตา ลาภิโน โหนฺติ
จีวรปิณฺฑปาตเสนาสนคิลานปจฺจยเภสชฺชปริกฺขารานํ อถโข ฉพฺพคฺคิยานํ ภิกฺขูนํ เอตทโหสิ
เอตรหิ โข อาวุโส เถรา ภิกฺขู ภิกฺขุนิโย โอวทนฺตา ลาภิโน โหนฺติ
จีวรปิณฺฑปาตเสนาสนคิลานปจฺจยเภสชฺชปริกฺขารานํ หนฺทาวุโส
มยํปิ ภิกฺขุนิโย โอวทามาติ อถโข ฉพฺพคฺคิยา ภิกฺขู ภิกฺขุนิโย
อุปสงฺกมิตฺวา เอตทโวจุํ เอถ อเมฺหปิ ภคินิโย อุปสงฺกมถ
มยํปิ โอวทิสฺสามาติ อถโข ตา ภิกฺขุนิโย เยน ฉพฺพคฺคิยา
ภิกฺขู เตนุปสงฺกมึสุ อุปสงฺกมิตฺวา ฉพฺพคฺคิเย ภิกฺขู อภิวาเทตฺวา
เอกมนฺตํ นิสีทึสุ อถโข ฉพฺพคฺคิยา ภิกฺขู ภิกฺขุนีนํ ปริตฺตํเยว
ธมฺมึ กถํ กตฺวา ทิวสํ ติรจฺฉานกถาย วีตินาเมตฺวา อุยฺโยเชสุํ
คจฺฉถ ภคินิโยติ อถโข ตา ภิกฺขุนิโย เยน ภควา เตนุปสงฺกมึสุ
อุปสงฺกมิตฺวา ภควนฺตํ อภิวาเทตฺวา เอกมนฺตํ อฏฺฐํสุ
เอกมนฺตํ ฐิตา โข ตา ภิกฺขุนิโย ภควา เอตทโวจ กจฺจิ
ภิกฺขุนิโย โอวาโท อิทฺโธ อโหสีติ กุโต ภนฺเต โอวาโท อิทฺโธ
ภวิสฺสติ อยฺยา ฉพฺพคฺคิยา ปริตฺตํเยว ธมฺมึ กถํ กตฺวา ทิวสํ
ติรจฺฉานกถาย วีตินาเมตฺวา อุยฺโยเชสุนฺติ อถโข ภควา ตา
ภิกฺขุนิโย ธมฺมิยา กถาย สนฺทสฺเสสิ สมาทเปสิ สมุตฺเตเชสิ



สมฺปหํเสสิ อถโข ตา ภิกฺขุนิโย ภควตา ธมฺมิยา กถาย
สนฺทสฺสิตา สมาทปิตา สมุตฺเตชิตา สมฺปหํสิตา อุฏฺฐายาสนา
ภควนฺตํ อภิวาเทตฺวา ปทกฺขิณํ กตฺวา ปกฺกมึสุ อถโข ภควา
เอตสฺมึ นิทาเน เอตสฺมึ ปกรเณ ภิกฺขุสงฺฆํ สนฺนิปาตาเปตฺวา
ฉพฺพคฺคิเย ภิกฺขู ปฏิปุจฺฉิ สจฺจํ กิร ตุเมฺห ภิกฺขเว ภิกฺขุนีนํ
ปริตฺตํเยว ธมฺมึ กถํ กตฺวา ทิวสํ ติรจฺฉานกถาย วีตินาเมตฺวา
อุยฺโยเชถาติ สจฺจํ ภควาติ วิครหิ พุทฺโธ ภควา กถํ หิ
นาม ตุเมฺห โมฆปุริสา ภิกฺขุนีนํ ปริตฺตํเยว ธมฺมึ กถํ กตฺวา
ทิวสํ ติรจฺฉานกถาย วีตินาเมตฺวา อุยฺโยเชสฺสถ เนตํ โมฆปุริสา
อปฺปสนฺนานํ วา ปสาทาย ปสนฺนานํ วา ภิยฺโยภาวาย เป
วิครหิตฺวา ธมฺมึ กถํ กตฺวา ภิกฺขู อามนฺเตสิ อนุชานามิ ภิกฺขเว
ภิกฺขุโนวาทกํ สมฺมนฺนิตุํ เอวญฺจ ปน ภิกฺขเว สมฺมนฺนิตพฺโพ ปฐมํ
ภิกฺขุ ยาจิตพฺโพ ยาจิตฺวา พฺยตฺเตน ภิกฺขุนา ปฏิพเลน สงฺโฆ
ญาเปตพฺโพ สุณาตุ เม ภนฺเต สงฺโฆ ยทิ สงฺฆสฺส ปตฺตกลฺลํ
สงฺโฆ อิตฺถนฺนามํ ภิกฺขุํ ภิกฺขุโนวาทกํ สมฺมนฺเนยฺย เอสา
ญตฺติ สุณาตุ เม ภนฺเต สงฺโฆ สงฺโฆ อิตฺถนฺนามํ ภิกฺขุํ
ภิกฺขุโนวาทกํ สมฺมนฺนติ ยสฺสายสฺมโต ขมติ อิตฺถนฺนามสฺส
ภิกฺขุโน ภิกฺขุโนวาทกสฺส สมฺมติ โส ตุณฺหสฺส ยสฺส นกฺขมติ
โส ภาเสยฺย ทุติยมฺปิ เอตมตฺถํ วทามิ เป ตติยมฺปิ
เอตมตฺถํ วทามิ สุณาตุ เม ภนฺเต สงฺโฆ สงฺโฆ อิตฺถนฺนามํ


ภิกฺขุํ ภิกฺขุโนวาทกํ สมฺมนฺนติ ยสฺสายสฺมโต ขมติ อิตฺถนฺนามสฺส
ภิกฺขุโน ภิกฺขุโนวาทกสฺส สมฺมติ โส ตุณฺหสฺส ยสฺส นกฺขมติ
โส ภาเสยฺย สมฺมโต สงฺเฆน อิตฺถนฺนาโม ภิกฺขุ ภิกฺขุโนวาทโก
ขมติ สงฺฆสฺส ตสฺมา ตุณฺหี เอวเมตํ ธารยามีติ
อถโข ภควา ฉพฺพคฺคิเย ภิกฺขู อเนกปริยาเยน วิครหิตฺวา ทุพฺภรตาย
เป เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ โย
ปน ภิกฺขุ อสมฺมโต ภิกฺขุนิโย โอวเทยฺย ปาจิตฺติยนฺติ
เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติ
เตน โข ปน สมเยน เถรา ภิกฺขู สมฺมตา ภิกฺขุนิโย
โอวทนฺตา ตเถว ลาภิโน โหนฺติ
จีวรปิณฺฑปาตเสนาสนคิลานปจฺจยเภสชฺชปริกฺขารานํ อถโข ฉพฺพคฺคิยานํ ภิกฺขูนํ เอตทโหสิ
เอตรหิ โข อาวุโส เถรา ภิกฺขู สมฺมตา ภิกฺขุนิโย โอวทนฺตา
ตเถว ลาภิโน โหนฺติ
จีวรปิณฺฑปาตเสนาสนคิลานปจฺจยเภสชฺชปริกฺขารานํ หนฺทาวุโส มยํปิ นิสฺสีมํ คนฺตฺวา อญฺญมญฺญํ
ภิกฺขุโนวาทกํ สมฺมนฺนิตฺวา ภิกฺขุนิโย โอวทามาติ อถโข
ฉพฺพคฺคิยา ภิกฺขู นิสฺสีมํ คนฺตฺวา อญฺญมญฺญํ ภิกฺขุโนวาทกํ
สมฺมนฺนิตฺวา ภิกฺขุนิโย อุปสงฺกมิตฺวา เอตทโวจุํ มยํปิ ภคินิโย
สมฺมตา อเมฺห อุปสงฺกมถ มยํปิ โอวทิสฺสามาติ อถโข ตา
ภิกฺขุนิโย เยน ฉพฺพคฺคิยา ภิกฺขู เตนุปสงฺกมึสุ อุปสงฺกมิตฺวา
ฉพฺพคฺคิเย ภิกฺขู อภิวาเทตฺวา เอกมนฺตํ นิสีทึสุ อถโข ฉพฺพคฺคิยา


ภิกฺขู ภิกฺขุนีนํ ปริตฺตํเยว ธมฺมึ กถํ กตฺวา ทิวสํ ติรจฺฉานกถาย
วีตินาเมตฺวา อุยฺโยเชสุํ คจฺฉถ ภคินิโยติ อถโข ตา ภิกฺขุนิโย
เยน ภควา เตนุปสงฺกมึสุ อุปสงฺกมิตฺวา ภควนฺตํ อภิวาเทตฺวา
เอกมนฺตํ อฏฺฐํสุ เอกมนฺตํ ฐิตา โข ตา ภิกฺขุนิโย ภควา
เอตทโวจ กจฺจิ ภิกฺขุนิโย โอวาโท อิทฺโธ อโหสีติ กุโต ภนฺเต
โอวาโท อิทฺโธ ภวิสฺสติ อยฺยา ฉพฺพคฺคิยา ปริตฺตํเยว ธมฺมึ กถํ
กตฺวา ทิวสํ ติรจฺฉานกถาย วีตินาเมตฺวา อุยฺโยเชสุนฺติ อถโข
ภควา ตา ภิกฺขุนิโย ธมฺมิยา กถาย สนฺทสฺเสสิ สมาทเปสิ
สมุตฺเตเชสิ สมฺปหํเสสิ อถโข ตา ภิกฺขุนิโย ภควตา ธมฺมิยา
กถาย สนฺทสฺสิตา สมาทปิตา สมุตฺเตชิตา สมฺปหํสิตา อุฏฺฐายาสนา
ภควนฺตํ อภิวาเทตฺวา ปทกฺขิณํ กตฺวา ปกฺกมึสุ อถโข ภควา
เอตสฺมึ นิทาเน เอตสฺมึ ปกรเณ ภิกฺขุสงฺฆํ สนฺนิปาตาเปตฺวา
ฉพฺพคฺคิเย ภิกฺขู ปฏิปุจฺฉิ สจฺจํ กิร ตุเมฺห ภิกฺขเว ภิกฺขุนีนํ
ปริตฺตํเยว ธมฺมึ กถํ กตฺวา ทิวสํ ติรจฺฉานกถาย วีตินาเมตฺวา
อุยฺโยเชถาติ สจฺจํ ภควาติ วิครหิ พุทฺโธ ภควา กถํ หิ
นาม ตุเมฺห โมฆปุริสา ภิกฺขุนีนํ ปริตฺตํเยว ธมฺมึ กถํ กตฺวา
ทิวสํ ติรจฺฉานกถาย วีตินาเมตฺวา อุยฺโยเชสฺสถ เนตํ โมฆปุริสา
อปฺปสนฺนานํ วา ปสาทาย ปสนฺนานํ วา ภิยฺโยภาวาย เป
วิครหิตฺวา ธมฺมึ กถํ กตฺวา ภิกฺขู อามนฺเตสิ อนุชานามิ ภิกฺขเว
อฏฺฐหงฺเคหิ สมนฺนาคตํ ภิกฺขุํ ภิกฺขุโนวาทกํ สมฺมนฺนิตุํ สีลวา


โหติ ปาติโมกฺขสํวรสํวุโต วิหรติ อาจารโคจรสมฺปนฺโน อนุมตฺเตสุ
วชฺเชสุ ภยทสฺสาวี สมาทาย สิกฺขติ สิกฺขาปเทสุ พหุสฺสุโต
โหติ สุตธโร สุตสนฺนิจโย เย เต ธมฺมา อาทิกลฺยาณา มชฺเฌกลฺยาณา
ปริโยสานกลฺยาณา สาตฺถํ สพฺยญฺชนํ เกวลปริปุณฺณํ
ปริสุทฺธํ พฺรหฺมจริยํ อภิวทนฺติ ตถารูปาสฺส ธมฺมา พหุสฺสุตา
โหนฺติ ธตา วจสา ปริจิตา มนสานุเปกฺขิตา ทิฏฺฐิยา สุปฺปฏิวิทฺธา
อุภยานิ โข ปนสฺส ปาติโมกฺขานิ วิตฺถาเรน สฺวาคตานิ
โหนฺติ สุวิภตฺตานิ สุปฺปวตฺตีนิ สุวินิจฺฉิตานิ สุตฺตโส อนุพฺยญฺชนโส
กลฺยาณวาโจ โหติ กลฺยาณวากฺกรโณ เยภุยฺเยน ภิกฺขุนีนํ ปิโย
โหติ มนาโป ปฏิพโล โหติ ภิกฺขุนิโย โอวทิตุํ น โข ปเนตํ
ภควนฺตํ อุทฺทิสฺส ปพฺพชิตาย กาสายวตฺถวสนาย ครุธมฺมํ อชฺฌาปนฺนปุพฺโพ
โหติ วีสติวสฺโส วา โหติ อติเรกวีสติวสฺโส วา
อนุชานามิ ภิกฺขเว อิเมหิ อฏฺฐหงฺเคหิ สมนฺนาคตํ ภิกฺขุํ ภิกฺขุโนวาทกํ
สมฺมนฺนิตุนฺติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ อสมฺมโต นาม ญตฺติจตุตฺเถน
กมฺเมน อสมฺมโต ภิกฺขุนิโย นาม อุภโตสงฺเฆ อุปสมฺปนฺนา
โอวเทยฺยาติ อฏฺฐหิ ครุธมฺเมหิ โอวทติ อาปตฺติ
ปาจิตฺติยสฺส อญฺเญน ธมฺเมน โอวทติ อาปตฺติ ทุกฺกฏสฺส
เอกโต อุปสมฺปนฺนํ โอวทติ อาปตฺติ ทุกฺกฏสฺส


เตน สมฺมเตน ภิกฺขุนา ปริเวณํ สมฺมชฺชิตฺวา ปานียํ
ปริโภชนียํ อุปฏฺฐาเปตฺวา อาสนํ ปญฺญาเปตฺวา ทุติยํ คเหตฺวา
นิสีทิตพฺพํ ภิกฺขุนีหิ ตตฺถ คนฺตฺวา ตํ ภิกฺขุํ อภิวาเทตฺวา
เอกมนฺตํ นิสีทิตพฺพํ เตน สมฺมเตน ภิกฺขุนา ปุจฺฉิตพฺพา
สมคฺคตฺถ ภคินิโยติ สเจ สมคฺคมฺหายฺยาติ ภณนฺติ วตฺตนฺติ
ภคินิโย อฏฺฐ ครุธมฺมาติ สเจ วตฺตนฺติ อยฺยาติ ภณนฺติ
เอโส ภคินิโย โอวาโทติ นิยฺยาเทตพฺโพ สเจ น วตฺตนฺติ
อยฺยาติ ภณนฺติ โอสาเรตพฺพา วสฺสสตูปสมฺปนฺนาย ภิกฺขุนิยา
ตทหุปสมฺปนฺนสฺส ภิกฺขุโน อภิวาทนํ ปจฺจุฏฺฐานํ อญฺชลิกมฺมํ
สามีจิกมฺมํ กาตพฺพํ อยํ ธมฺโม สกฺกตฺวา ครุกตฺวา มาเนตฺวา
ปูเชตฺวา ยาวชีวํ อนติกฺกมนีโย น ภิกฺขุนิยา อภิกฺขุเก อาวาเส
วสฺสํ วสิตพฺพํ อยมฺปิ ธมฺโม สกฺกตฺวา ครุกตฺวา มาเนตฺวา ปูเชตฺวา
ยาวชีวํ อนติกฺกมนีโย อนฺวฑฺฒมาสํ ภิกฺขุนิยา ภิกฺขุสงฺฆโต
เทฺว ธมฺมา ปจฺจาสึสิตพฺพา อุโปสถปุจฺฉกญฺจ โอวาทุปสงฺกมนญฺจ
อยมฺปิ ธมฺโม สกฺกตฺวา ครุกตฺวา มาเนตฺวา ปูเชตฺวา ยาวชีวํ
อนติกฺกมนีโย วสฺสํ วุตฺถาย ภิกฺขุนิยา อุภโตสงฺเฆ ตีหิ ฐาเนหิ
ปวาเรตพฺพํ ทิฏฺเฐน วา สุเตน วา ปริสงฺกาย วา อยมฺปิ ธมฺโม
สกฺกตฺวา ครุกตฺวา มาเนตฺวา ปูเชตฺวา ยาวชีวํ อนติกฺกมนีโย
ครุธมฺมํ อชฺฌาปนฺนาย ภิกฺขุนิยา อุภโตสงฺเฆ ปกฺขมานตฺตํ จริตพฺพํ




อยมฺปิ ธมฺโม สกฺกตฺวา ครุกตฺวา มาเนตฺวา ปูเชตฺวา ยาวชีวํ
อนติกฺกมนีโย เทฺว วสฺสานิ ฉสุ ธมฺเมสุ สิกฺขิตสิกฺขาย สิกฺขมานาย
อุภโตสงฺเฆ อุปสมฺปทา ปริเยสิตพฺพา อยมฺปิ ธมฺโม สกฺกตฺวา ครุกตฺวา
มาเนตฺวา ปูเชตฺวา ยาวชีวํ อนติกฺกมนีโย น ภิกฺขุนิยา เกนจิ
ปริยาเยน ภิกฺขุ อกฺโกสิตพฺโพ ปริภาสิตพฺโพ อยมฺปิ ธมฺโม
สกฺกตฺวา ครุกตฺวา มาเนตฺวา ปูเชตฺวา ยาวชีวํ อนติกฺกมนีโย อชฺชตคฺเค
โอวโฏ ภิกฺขุนีนํ ภิกฺขูสุ วจนปโถ อโนวโฏ ภิกฺขูนํ ภิกฺขุนีสุ
วจนปโถ อยมฺปิ ธมฺโม สกฺกตฺวา ครุกตฺวา มาเนตฺวา ปูเชตฺวา
ยาวชีวํ อนติกฺกมนีโยติ สเจ สมคฺคมฺหายฺยาติ ภณนฺติ อญฺญํ
ธมฺมํ ภณติ อาปตฺติ ทุกฺกฏสฺส สเจ วคฺคมฺหายฺยาติ ภณนฺติ
อฏฺฐ ครุธมฺเม ภณติ อาปตฺติ ทุกฺกฏสฺส โอวาทํ อนิยฺยาเทตฺวา
อญฺญํ ธมฺมํ ภณติ อาปตฺติ ทุกฺกฏสฺส
อธมฺมกมฺเม อธมฺมกมฺมสญฺญี วคฺคํ ภิกฺขุสงฺฆํ วคฺคสญฺญี
โอวทติ อาปตฺติ ปาจิตฺติยสฺส อธมฺมกมฺเม อธมฺมกมฺมสญฺญี
วคฺคํ ภิกฺขุนีสงฺฆํ เวมติโก โอวทติ อาปตฺติ
ปาจิตฺติยสฺส อธมฺมกมฺเม อธมฺมกมฺมสญฺญี วคฺคํ ภิกฺขุนีสงฺฆํ
สมคฺคสญฺญี โอวทติ อาปตฺติ ปาจิตฺติยสฺส
อธมฺมกมฺเม เวมติโก วคฺคํ ภิกฺขุสงฺฆํ วคฺคสญฺญี
โอวทติ เป เวมติโก โอวทติ เป สมคฺคสญฺญี โอวทติ
อาปตฺติ ปาจิตฺติยสฺส


อธมฺมกมฺเม ธมฺมกมฺมสญฺญี วคฺคํ ภิกฺขุนีสงฺฆํ วคฺคสญฺญี
โอวทติ เป เวมติโก โอวทติ เป สมคฺคสญฺญี
โอวทติ อาปตฺติ ปาจิตฺติยสฺส
อธมฺมกมฺเม อธมฺมกมฺมสญฺญี สมคฺคํ ภิกฺขุนีสงฺฆํ
วคฺคสญฺญี โอวทติ เป เวมติโก โอวทติ เป สมคฺคสญฺญี
โอวทติ อาปตฺติ ปาจิตฺติยสฺส
อธมฺมกมฺเม เวมติโก อมคฺคํ ภิกฺขุนีสงฺฆํ วคฺคสญฺญี
โอวทติ เป เวมติโก โอวทติ เป สมคฺคสญฺญี โอวทติ
อาปตฺติ ปาจิตฺติยสฺส
อธมฺมกมฺเม ธมฺมกมฺมสญฺญี สมคฺคํ ภิกฺขุนีสงฺฆํ วคฺคสญฺญี
โอวทติ เป เวมตีโก โอวทติ เป สมคฺคสญฺญี
โอวทติ อาปตฺติ ปาจิตฺติยสฺส
ธมฺมกมฺเม อธมฺมกมฺมสญฺญี วคฺคํ ภิกฺขุนีสงฺฆํ วคฺคสญฺญี
โอวทติ อาปตฺติ ทุกฺกฏสฺส ธมฺมกมฺเม อธมฺมกมฺมสญฺญี
วคฺคํ ภิกฺขุนีสงฺฆํ เวมติโก โอวทติ อาปตฺติ ทุกฺกฏสฺส ธมฺมกมฺเม
อธมฺมกมฺมสญฺญี วคฺคํ ภิกฺขุนีสงฺฆํ สมคฺคสญฺญี โอวทติ
อาปตฺติ ทุกฺกฏสฺส
ธมฺมกมฺเม เวมติโก วคฺคํ ภิกฺขุนีสงฺฆํ วคฺคสญฺญี
โอวทติ เป เวมติโก โอวทติ เป สมคฺคสญฺญี โอวทติ
อาปตฺติ ทุกฺกฏสฺส


ธมฺมกมฺเม ธมฺมกมฺมสญฺญี วคฺคํ ภิกฺขุนีสงฺฆํ วคฺคสญฺญี
โอวทติ เป เวมติโก โอวทติ เป สมคฺคสญฺญี โอวทติ
อาปตฺติ ทุกฺกฏสฺส
ธมฺมกมฺเม อธมฺมกมฺมสญฺญี สมคฺคํ ภิกฺขุนีสงฺฆํ
วคฺคสญฺญี โอวทติ เป เวมติโก โอวทติ เป สมคฺคสญฺญี
โอวทติ อาปตฺติ ทุกฺกฏสฺส
ธมฺมกมฺเม เวมติโก สมคฺคํ ภิกฺขุนีสงฺฆํ วคฺคสญฺญี
โอวทติ เป เวมติโก โอวทติ เป สมคฺคสญฺญี โอวทติ
อาปตฺติ ทุกฺกฏสฺส
ธมฺมกมฺเม ธมฺมกมฺมสญฺญี สมคฺคํ ภิกฺขุนีสงฺฆํ
วคฺคสญฺญี โอวทติ อาปตฺติ ทุกฺกฏสฺส ธมฺมกมฺเม ธมฺมกมฺมสญฺญี
สมคฺคํ ภิกฺขุนีสงฺฆํ เวมติโก โอวทติ อาปตฺติ ทุกฺกฏสฺส
ธมฺมกมฺเม ธมฺมกมฺมสญฺญี สมคฺคํ ภิกฺขุนีสงฺฆํ สมคฺคสญฺญี โอวทติ
อนาปตฺติ
อนาปตฺติ อุทฺเทสํ เทนฺโต ปริปุจฺฉํ เทนฺโต โอสาเรหิ
อยฺยาติ วุจฺจมาโน โอสาเรติ ปญฺหํ ปุจฺฉติ ปญฺหํ ปุฏฺโฐ
กเถติ อญฺญสฺสตฺถาย ภณนฺตํ ภิกฺขุนิโย สุณนฺติ สิกฺขมานาย
สามเณริยา อุมฺมตฺตกสฺส อาทิกมฺมิกสฺสาติ
ปฐมสิกฺขาปทํ นิฏฺฐิตํ



ทุติยสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน เถรา ภิกฺขู
ภิกฺขุนิโย โอวทนฺติ ปริยาเยน เตน โข ปน สมเยน อายสฺมโต
จูฬปนฺถกสฺส ปริยาโย โหติ ภิกฺขุนิโย โอวทิตุํ ภิกฺขุนิโย
เอวมาหํสุ นทานิ อชฺช โอวาโท อิทฺโธ ภวิสฺสติ ตญฺเญวทานิ
อุทานํ อยฺโย จูฬปนฺถโก ปุนปฺปุนํ ภณิสฺสตีติ อถโข ตา
ภิกฺขุนิโย เยนายสฺมา จูฬปนฺถโก เตนุปสงฺกมึสุ อุปสงฺกมิตฺวา
อายสฺมนฺตํ จูฬปนฺถกํ อภิวาเทตฺวา เอกมนฺตํ นิสีทึสุ เอกมนฺตํ
นิสินฺนา โข ตา ภิกฺขุนิโย อายสฺมา จูฬปนฺถโก เอตทโวจ
สมคฺคตฺถ ภคินิโยติ สมคฺคมฺหายฺยาติ วตฺตนฺติ ภคินิโย อฏฺฐ
ครุธมฺมาติ วตฺตนฺติ อยฺยาติ เอโส ภคินิโย โอวาโทติ
นิยฺยาเทตฺวา อิมํ อุทานํ ปุนปฺปุนํ อภาสิ
อธิเจตโส อปฺปมชฺชโต
มุนิโน โมนปเถสุ สิกฺขโต
โสกา น ภวนฺติ ตาทิโน
อุปสนฺตสฺส สทา สตีมโตติ
ภิกฺขุนิโย เอวมาหํสุ นนุ อโวจุมฺหา นทานิ อชฺช
โอวาโท อิทฺโธ ภวิสฺสติ ตญฺเญวทานิ อุทานํ อยฺโย จูฬปนฺถโก


ปุนปฺปุนํ ภณิสฺสตีติ อสฺโสสิ โข อายสฺมา จูฬปนฺถโก ตาสํ
ภิกฺขุนีนํ อิมํ กถาสลฺลาปํ อถโข อายสฺมา จูฬปนฺถโก เวหาสํ
อพฺภุคฺคนฺตฺวา อากาเส อนฺตลิกฺเข จงฺกมติปิ ติฏฺฐติปิ นิสีทติปิ
เสยฺยํปิ กปฺเปติ ธูมายติปิ ปชฺชลติปิ อนฺตรธายติปิ ตญฺเญว
อุทานํ ภณติ อญฺญญฺจ พหุํ พุทฺธวจนํ ภิกฺขุนิโย เอวมาหํสุ
อจฺฉริยํ วต โภ อพฺภุตํ วต โภ น วต โน อิโต ปุพฺเพ
โอวาโท เอวํ อิทฺโธ ภูตปุพฺโพ ยถา อยฺยสฺส จูฬปนฺถกสฺสาติ
อถโข อายสฺมา จูฬปนฺถโก ตา ภิกฺขุนิโย ยาว สมนฺธการา
โอวทิตฺวา อุยฺโยเชสิ คจฺฉถ ภคินิโยติ อถโข ตา ภิกฺขุนิโย
นครทฺวาเร ถกฺกิเต พหินคเร วสิตฺวา กาลสฺเสว นครํ ปวิสนฺติ
มนุสฺสา อุชฺฌายนฺติ ขียนฺติ วิปาเจนฺติ อพฺรหฺมจารินิโย อิมา
ภิกฺขุนิโย อาราเม ภิกฺขูหิ สทฺธึ วสิตฺวา อิทานิ นครํ ปวิสนฺตีติ
อสฺโสสุํ โข ภิกฺขู เตสํ มนุสฺสานํ อุชฺฌายนฺตานํ ขียนฺตานํ
วิปาเจนฺตานํ เย เต ภิกฺขู อปฺปิจฺฉา เป เต อุชฺฌายนฺติ
ขียนฺติ วิปาเจนฺติ กถํ หิ นาม อายสฺมา จูฬปนฺถโก อตฺถงฺคเต
สุริเย ภิกฺขุนิโย โอวทิสฺสตีติ เป สจฺจํ กิร ตฺวํ จูฬปนฺถก
อตฺถงฺคเต สุริเย ภิกฺขุนิโย โอวทสีติ สจฺจํ ภควาติ วิครหิ
พุทฺโธ ภควา กถํ หิ นาม ตฺวํ จูฬปนฺถก อตฺถงฺคเต สุริเย
ภิกฺขุนิโย โอวทิสฺสสิ เนตํ จูฬปนฺถก อปฺปสนฺนานํ วา
ปสาทาย เป เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ



สมฺมโตปิ เจ ภิกฺขุ อตฺถงฺคเต สุริเย ภิกฺขุนิโย โอวเทยฺย
ปาจิตฺติยนฺติ
สมฺมโต นาม ญตฺติจตุตฺเถน กมฺเมน สมฺมโต
อตฺถงฺคเต สุริเยติ โอคเต สุริเย ภิกฺขุนิโย นาม อุภโตสงฺเฆ
อุปสมฺปนฺนา โอวเทยฺยาติ อฏฺฐหิ วา ครุธมฺเมหิ อญฺเญน
วา ธมฺเมน โอวทติ อาปตฺติ ปาจิตฺติยสฺส
อตฺถงฺคเต อตฺถงฺคตสญฺญี โอวทติ อาปตฺติ
ปาจิตฺติยสฺส อตฺถงฺคเต เวมติโก โอวทติ อาปตฺติ ปาจิตฺติยสฺส
อตฺถงฺคเต อนตฺถงฺคตสญฺญี โอวทติ อาปตฺติ ปาจิตฺติยสฺส
เอกโต อุปสมฺปนฺนํ โอวทติ อาปตฺติ ทุกฺกฏสฺส อนตฺถงฺคเต
อตฺถงฺคตสญฺญี อาปตฺติ ทุกฺกฏสฺส อนตฺถงฺคเต เวมติโก
อาปตฺติ ทุกฺกฏสฺส อนตฺถงฺคเต อนตฺถงฺคตสญฺญี อนาปตฺติ
อนาปตฺติ อุทฺเทสํ เทนฺโต ปริปุจฺฉํ เทนฺโต โอสาเรหิ
อยฺยาติ วุจฺจมาโน โอสาเรติ ปญฺหํ ปุจฺฉติ ปญฺหํ ปุฏฺโฐ
กเถติ อญฺญสฺสตฺถาย ภณนฺตํ ภิกฺขุนิโย สุณนฺติ สิกฺขมานาย
สามเณริยา อุมฺมตฺตกสฺส อาทิกมฺมิกสฺสาติ
ทุติยสิกฺขาปทํ นิฏฺฐิตํ




ตติยสิกฺขาปทํ
เตน สมเยน พุทฺโธ ภควา สกฺเกสุ วิหรติ กปิลวตฺถุสฺมึ
นิโคฺรธาราเม เตน โข ปน สมเยน ฉพฺพคฺคิยา ภิกฺขู
ภิกฺขุนูปสฺสยํ อุปสงฺกมิตฺวา ฉพฺพคฺคิยา ภิกฺขุนิโย โอวทนฺติ ภิกฺขุนิโย
ฉพฺพคฺคิยา ภิกฺขุนิโย เอตทโวจุํ เอถ อยฺเย โอวาทํ คมิสฺสามาติ
ยมฺปิ มยํ อยฺเย คจฺเฉยฺยาม โอวาทสฺส การณา อยฺยา
ฉพฺพคฺคิยา อิเธว อเมฺห โอวทนฺตีติ ภิกฺขุนิโย อุชฺฌายนฺติ
ขียนฺติ วิปาเจนฺติ กถํ หิ นาม ฉพฺพคฺคิยา ภิกฺขู ภิกฺขุนูปสฺสยํ
อุปสงฺกมิตฺวา ภิกฺขุนิโย โอวทนฺตีติ อถโข ตา ภิกฺขุนิโย
ภิกฺขูนํ เอตมตฺถํ อาโรเจสุํ เย เต ภิกฺขู อปฺปิจฺฉา เป
เต อุชฺฌายนฺติ ขียนฺติ วิปาเจนฺติ กถํ หิ นาม ฉพฺพคฺคิยา
ภิกฺขู ภิกฺขุนูปสฺสยํ อุปสงฺกมิตฺวา ภิกฺขุนิโย โอวทนฺตีติ เป
สจฺจํ กิร ตุเมฺห ภิกฺขเว ภิกฺขุนูปสฺสยํ อุปสงฺกมิตฺวา ภิกฺขุนิโย
โอวทถาติ สจฺจํ ภควาติ วิครหิ พุทฺโธ ภควา กถํ หิ
นาม ตุเมฺห โมฆปุริสา ภิกฺขุนูปสฺสยํ อุปสงฺกมิตฺวา ภิกฺขุนิโย
โอวทิสฺสถ เนตํ โมฆปุริสา อปฺปสนฺนานํ วา ปสาทาย เป
เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ โย ปน ภิกฺขุ
ภิกฺขุนูปสฺสยํ อุปสงฺกมิตฺวา ภิกฺขุนิโย โอวเทยฺย ปาจิตฺติยนฺติ



เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติ
เตน โข ปน สมเยน มหาปชาปติ โคตมี คิลานา
โหติ เถรา ภิกฺขู เยน มหาปชาปติ โคตมี เตนุปสงฺกมึสุ
อุปสงฺกมิตฺวา มหาปชาปตึ โคตมึ เอตทโวจุํ กจฺจิ เต โคตมิ
ขมนียํ กจฺจิ ยาปนียนฺติ น เม อยฺยา ขมนียํ น ยาปนียํ
อิงฺฆยฺยา ธมฺมํ เทเสถาติ น ตาว ภคินิ กปฺปติ ภิกฺขุนูปสฺสยํ
อุปสงฺกมิตฺวา ภิกฺขุนิยา ธมฺมํ เทเสตุนฺติ กุกฺกุจฺจายนฺตา น เทเสสุํ
อถโข ภควา ปุพฺพณฺหสมยํ นิวาเสตฺวา ปตฺตจีวรมาทาย เยน
มหาปชาปติ โคตมี เตนุปสงฺกมิ อุปสงฺกมิตฺวา ปญฺญตฺเต
อาสเน นิสีทิ นิสชฺช โข ภควา มหาปชาตึ โคตมึ เอตทโวจ
กจฺจิ เต โคตมิ ขมนียํ กจฺจิ ยาปนียนฺติ ปุพฺเพ เม ภนฺเต
เถรา ภิกฺขู อาคนฺตฺวา ธมฺมํ เทเสนฺติ เตน เม ผาสุ โหติ
อิทานิ ปน ภควตา ปฏิกฺขิตฺตนฺติ กุกฺกุจฺจายนฺตา น เทเสนฺติ
เตน เม น ผาสุ โหตีติ อถโข ภควา มหาปชาตึ โคตมึ
ธมฺมิยา กถาย สนฺทสฺเสตฺวา สมาทเปตฺวา สมุตฺเตเชตฺวา
สมฺปหํเสตฺวา อุฏฺฐายาสนา ปกฺกามิ อถโข ภควา เอตสฺมึ นิทาเน
เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ อนุชานามิ
ภิกฺขเว ภิกฺขุนูปสฺสยํ อุปสงฺกมิตฺวา คิลานํ ภิกฺขุนึ โอวทิตุํ
เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ โย ปน ภิกฺขุ
ภิกฺขุนูปสฺสยํ อุปสงฺกมิตฺวา ภิกฺขุนิโย โอวเทยฺย อญฺญตฺร สมยา



ปาจิตฺติยํ ตตฺถายํ สมโย คิลานา โหติ ภิกฺขุนี อยํ ตตฺถ
สมโยติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ ภิกฺขุนูปสฺสโย นาม ยตฺถ
ภิกฺขุนิโย เอกรตฺตมฺปิ วสนฺติ อุปสงฺกมิตฺวาติ ตตฺถ คนฺตฺวา
ภิกฺขุนิโย นาม อุภโตสงฺเฆ อุปสมฺปนฺนา โอวเทยฺยาติ อฏฺฐหิ
ครุธมฺเมหิ โอวทติ อาปตฺติ ปาจิตฺติยสฺส อญฺญตฺร สมยาติ
ฐเปตฺวา สมยํ คิลานา นาม ภิกฺขุนี น สกฺโกติ โอวาทาย
วา สํวาสาย วา คนฺตุํ
อุปสมฺปนฺนาย อุปสมฺปนฺนสญฺญี ภิกฺขุนูปสฺสยํ
อุปสงฺกมิตฺวา อญฺญตฺร สมยา โอวทติ อาปตฺติ ปาจิตฺติยสฺส
อุปสมฺปนฺนาย เวมติโก ภิกฺขุนูปสฺสยํ อุปสงฺกมิตฺวา อญฺญตฺร สมยา
โอวทติ อาปตฺติ ปาจิตฺติยสฺส อุปสมฺปนฺนาย อนุปสมฺปนฺนสญฺญี
ภิกฺขุนูปสฺสยํ อุปสงฺกมิตฺวา อญฺญตฺร สมยา โอวทติ อาปตฺติ
ปาจิตฺติยสฺส อญฺเญน ธมฺเมน โอวทติ อาปตฺติ ทุกฺกฏสฺส
เอกโต อุปสมฺปนฺนํ โอวทติ อาปตฺติ ทุกฺกฏสฺส อนุปสมฺปนฺนาย
อุปสมฺปนฺนสญฺญี อาปตฺติ ทุกฺกฏสฺส อนุปสมฺปนฺนาย
เวมติโก อาปตฺติ ทุกฺกฏสฺส อนุปสมฺปนฺนาย อนุปสมฺปนฺนสญฺญี
อนาปตฺติ
อนาปตฺติ สมเย อุทฺเทสํ เทนฺโต ปริปุจฺฉํ เทนฺโต


โอสาเรหิ อยฺยาติ วุจฺจมาโน โอสาเรติ ปญฺหํ ปุจฺฉติ ปญฺหํ
ปุฏฺโฐ กเถติ อญฺญสฺสตฺถาย ภณนฺตํ ภิกฺขุนิโย สุณนฺติ
สิกฺขมานาย สามเณริยา อุมฺมตฺตกสฺส อาทิกมฺมิกสฺสาติ
ตติยสิกฺขาปทํ นิฏฺฐิตํ



จตุตฺถสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน เถรา ภิกฺขู ภิกฺขุนิโย
โอวทนฺตา ลาภิโน โหนฺติ
จีวรปิณฺฑปาตเสนาสนคิลานปจฺจยเภสชฺชปริกฺขารานํ ฉพฺพคฺคิยา ภิกฺขู เอวํ วเทนฺติ น
พหุกตา เถรา ภิกฺขู ภิกฺขุนิโย โอวทิตุํ อามิสเหตุ เถรา ภิกฺขู
ภิกฺขุนิโย โอวทนฺตีติ เย เต ภิกฺขู อปฺปิจฺฉา เป เต
อุชฺฌายนฺติ ขียนฺติ วิปาเจนฺติ กถํ หิ นาม ฉพฺพคฺคิยา ภิกฺขู
เอวํ วกฺขนฺติ น พหุกตา เถรา ภิกฺขู ภิกฺขุนิโย โอวทิตุํ
อามิสเหตุ เถรา ภิกฺขู ภิกฺขุนิโย โอวทนฺตีติ เป สจฺจํ กิร
ตุเมฺห ภิกฺขเว เอวํ วเทถ น พหุกตา เถรา ภิกฺขู ภิกฺขุนิโย
โอวทิตุํ อามิสเหตุ เถรา ภิกฺขู ภิกฺขุนิโย โอวทนฺตีติ สจฺจํ
ภควาติ วิครหิ พุทฺโธ ภควา กถํ นาม ตุเมฺห โมฆปุริสา
เอวํ วกฺขถ น พหุกตา เถรา ภิกฺขู ภิกฺขุนิโย โอวทิตุํ อามิสเหตุ
เถรา ภิกฺขู ภิกฺขุนิโย โอวทนฺตีติ เนตํ โมฆปุริสา อปฺปสนฺนานํ
วา ปสาทาย เป เอวญฺจ ปน ภิกฺขเว อิมํ สิกฺขาปทํ
อุทฺทิเสยฺยาถ โย ปน ภิกฺขุ เอวํ วเทยฺย อามิสเหตุ ภิกฺขู
ภิกฺขุนิโย โอวทนฺตีติ ปาจิตฺติยนฺติ



โย ปนาติ โย ยาทิโส เป ภิกฺขูติ เป
อยํ อิมสฺมึ อตฺเถ อธิปฺเปโต ภิกฺขูติ อามิสเหตูติ จีวรเหตุ
ปิณฺฑปาตเหตุ เสนาสนเหตุ คิลานปจฺจยเภสชฺชปริกฺขารเหตุ
สกฺการเหตุ ครุการเหตุ มานนเหตุ วนฺทนเหตุ ปูชนเหตุ
เอวํ วเทยฺยาติ อุปสมฺปนฺนํ สงฺเฆน สมฺมตํ ภิกฺขุโนวาทกํ
อวณฺณํ กตฺตุกาโม อยสํ กตฺตุกาโม มงฺกุกตฺตุกาโม เอวํ
วเทติ จีวรเหตุ ปิณฺฑปาตเหตุ เสนาสนเหตุ คิลานปจฺจยเภสชฺชปริกฺขารเหตุ
สกฺการเหตุ ครุการเหตุ มานนเหตุ วนฺทนเหตุ
ปูชนเหตุ โอวทตีติ ภณติ อาปตฺติ ปาจิตฺติยสฺส
ธมฺมกมฺเม ธมฺมกมฺมสญฺญี เอวํ วเทติ อาปตฺติ
ปาจิตฺติยสฺส ธมฺมกมฺเม เวมติโก เอวํ วเทติ อาปตฺติ
ปาจิตฺติยสฺส ธมฺมกมฺเม อธมฺมกมฺมสญฺญี เอวํ วเทติ อาปตฺติ
ปาจิตฺติยสฺส
อุปสมฺปนฺนํ สงฺเฆน อสมฺมตํ ภิกฺขุโนวาทกํ อวณฺณํ
กตฺตุกาโม อยสํ กตฺตุกาโม มงฺกุกตฺตุกาโม เอวํ วเทติ จีวรเหตุ
ปิณฺฑปาตเหตุ เสนาสนเหตุ คิลานปจฺจยเภสชฺชปริกฺขารเหตุ
สกฺการเหตุ ครุการเหตุ มานนเหตุ วนฺทนเหตุ ปูชนเหตุ โอวทตีติ
ภณติ อาปตฺติ ทุกฺกฏสฺส
อนุปสมฺปนฺนํ สงฺเฆน สมฺมตํ วา อสมฺมตํ วา
ภิกฺขุโนวาทกํ อวณฺณํ กตฺตุกาโม อยสํ กตฺตุกาโม มงฺกุกตฺตุกาโม เอวํ


วเทติ จีวรเหตุ ปิณฺฑปาตเหตุ เสนาสนเหตุ
คิลานปจฺจยเภสชฺชปริกฺขารเหตุ สกฺการเหตุ ครุการเหตุ มานนเหตุ วนฺทนเหตุ ปูชนเหตุ
โอวทตีติ ภณติ อาปตฺติ ทุกฺกฏสฺส
อธมฺมกมฺเม ธมฺมกมฺมสญฺญี อาปตฺติ ทุกฺกฏสฺส
อธมฺมกมฺเม เวมติโก อาปตฺติ ทุกฺกฏสฺส อธมฺมกมฺเม
อธมฺมกมฺมสญฺญี อาปตฺติ ทุกฺกฏสฺส
อนาปตฺติ ปกติยา จีวรเหตุ ปิณฺฑปาตเหตุ เสนาสนเหตุ
คิลานปจฺจยเภสชฺชปริกฺขารเหตุ สกฺการเหตุ ครุการเหตุ มานนเหตุ
วนฺทนเหตุ ปูชนเหตุ โอวทนฺตํ ภณติ อุมฺมตฺตกสฺส
อาทิกมฺมิกสฺสาติ
จตุตฺถสิกฺขาปทํ นิฏฺฐิตํ



ปญฺจมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน อญฺญตโร
ภิกฺขุ สาวตฺถิยํ อญฺญตริสฺสา วิสิขาย ปิณฺฑาย จรติ อญฺญตราปิ
ภิกฺขุนี ตสฺสา วิสิขาย ปิณฺฑาย จรติ อถโข โส ภิกฺขุ ตํ
ภิกฺขุนึ เอตทโวจ คจฺฉ ภคินิ อมุกสฺมึ โอกาเส ภิกฺขา
ทียตีติ สาปิ เอวมาห คจฺฉ อยฺย อมุกสฺมึ โอกาเส
ภิกฺขา ทียตีติ เต อภิณฺหทสฺสเนน สนฺทิฏฺฐา อเหสุํ เตน
โข ปน สมเยน สงฺฆสฺส จีวรํ ภาชิยติ อถโข สา ภิกฺขุนี
โอวาทํ คนฺตฺวา เยน โส ภิกฺขุ เตนุปสงฺกมิ อุปสงฺกมิตฺวา
ตํ ภิกฺขุํ อภิวาเทตฺวา เอกมนฺตํ อฏฺฐาสิ เอกมนฺตํ ฐิตํ โข
ตํ ภิกฺขุนึ โส ภิกฺขุ เอตทโวจ อยํ เม ภคินิ จีวรปฏิวิโส
สาทิยิสฺสสีติ อาม อยฺย ทุพฺพลจีวรมฺหีติ อถโข โส ภิกฺขุ
ตสฺสา ภิกฺขุนิยา จีวรํ อทาสิ โสปิ โข ภิกฺขุ ทุพฺพลจีวโร
โหติ ภิกฺขู ตํ ภิกฺขุํ เอตทโวจุํ กโรหิทานิ เต อาวุโส
จีวรนฺติ อถโข โส ภิกฺขุ ภิกฺขูนํ เอตมตฺถํ อาโรเจสิ เย
เต ภิกฺขู อปฺปิจฺฉา เป เต อุชฺฌายนฺติ ขียนฺติ วิปาเจนฺติ
กถํ หิ นาม ภิกฺขุ ภิกฺขุนิยา จีวรํ ทสฺสตีติ เป สจฺจํ กิร
ตฺวํ ภิกฺขุ ภิกฺขุนิยา จีวรํ อทาสีติ สจฺจํ ภควาติ ญาติกา




เต ภิกฺขุ อญฺญาติกาติ อญฺญาติกา ภควาติ อญฺญาตโก
โมฆปุริส อญฺญาติกาย น ชานาติ ปฏิรูปํ วา อปฺปฏิรูปํ วา
สนฺตํ วา อสนฺตํ วา กถํ หิ นาม ตฺวํ โมฆปุริส อญฺญาติกาย
ภิกฺขุนิยา จีวรํ ทสฺสสิ เนตํ โมฆปุริส อปฺปสนฺนานํ วา
ปสาทาย เป เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ
โย ปน ภิกฺขุ อญฺญาติกาย ภิกฺขุนิยา จีวรํ ทเทยฺย ปาจิตฺติยนฺติ
เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติ
เตน โข ปน สมเยน ภิกฺขู กุกฺกุจฺจายนฺตา ภิกฺขุนีนํ
ปาริวฏฺฏกํ จีวรํ น เทนฺติ ภิกฺขุนิโย อุชฺฌายนฺติ ขียนฺติ
วิปาเจนฺติ กถํ หิ นาม อยฺยา อมฺหากํ ปาริวฏฺฏกํ จีวรํ น
ทสฺสนฺตีติ อสฺโสสุํ โข ภิกฺขู ตาสํ ภิกฺขุนีนํ อุชฺฌายนฺตีนํ ขียนฺตีนํ
วิปาเจนฺตีนํ อถโข เต ภิกฺขู ภควโต เอตมตฺถํ อาโรเจสุํ
อถโข ภควา เอตสฺมึ นิทาเน เอตสฺมึ ปกรเณ ธมฺมึ กถํ กตฺวา
ภิกฺขู อามนฺเตสิ อนุชานามิ ภิกฺขเว ปญฺจนฺนํ ปาริวฏฺฏกํ ทาตุํ
ภิกฺขุสฺส ภิกฺขุนิยา สิกฺขมานาย สามเณรสฺส สามเณริยา อนุชานามิ
ภิกฺขเว อิเมสํ ปญฺจนฺนํ ปาริวฏฺฏกํ ทาตุํ เอวญฺจ ปน ภิกฺขเว อิมํ
สิกฺขาปทํ อุทฺทิเสยฺยาถ โย ปน ภิกฺขุ อญฺญาติกาย ภิกฺขุนิยา
จีวรํ ทเทยฺย อญฺญตฺร ปาริวฏฺฏกา ปาจิตฺติยนฺติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ อญฺญาติกา นาม มาติโต


วา ปิติโต วา ยาว สตฺตมา ปิตามหยุคา อสมฺพทฺธา ภิกฺขุนี
นาม อุภโตสงฺเฆ อุปสมฺปนฺนา จีวรํ นาม ฉนฺนํ จีวรานํ
อญฺญตรํ จีวรํ วิกปฺปนุปคํ ปจฺฉิมํ อญฺญตฺร ปาริวฏฺฏกาติ
ฐเปตฺวา ปาริวฏฺฏกํ เทติ อาปตฺติ ปาจิตฺติยสฺส
อญฺญาติกาย อญฺญาติกสญฺญี จีวรํ เทติ อญฺญตฺร
ปาริวฏฺฏกา อาปตฺติ ปาจิตฺติยสฺส อญฺญาติกาย เวมติโก
จีวรํ เทติ อญฺญตฺร ปาริวฏฺฏกา อาปตฺติ ปาจิตฺติยสฺส
อญฺญาติกาย ญาติกสญฺญี จีวรํ เทติ อญฺญตฺร ปาริวฏฺฏกา
อาปตฺติ ปาจิตฺติยสฺส เอกโต อุปสมฺปนฺนาย จีวรํ เทติ
อญฺญตฺร ปาริวฏฺฏกา อาปตฺติ ทุกฺกฏสฺส ญาติกาย อญฺญาติกสญฺญี
อาปตฺติ ทุกฺกฏสฺส ญาติกาย เวมติโก อาปตฺติ
ทุกฺกฏสฺส ญาติกาย ญาติกสญฺญี อนาปตฺติ
อนาปตฺติ ญาติกาย ปาริวฏฺฏกํ ปริตฺเตน วา
วิปุลํ วิปุเลน วา ปริตฺตํ ภิกฺขุนี วิสฺสาสํ คณฺหาติ ตาวกาลิกํ
คณฺหาติ จีวรํ ฐเปตฺวา อญฺญํ ปริกฺขารํ เทติ สิกฺขมานาย
สามเณริยา อุมฺมตฺตกสฺส อาทิกมฺมิกสฺสาติ
ปญฺจมสิกฺขาปทํ นิฏฺฐิตํ




ฉฏฺฐสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน อายสฺมา อุทายิ
ปฏฺโฐ โหติ จีวรกมฺมํ กาตุํ อญฺญตรา ภิกฺขุนี เยนายสฺมา
อุทายิ เตนุปสงฺกมิ อุปสงฺกมิตฺวา อายสฺมนฺตํ อุทายึ เอตทโวจ
สาธุ เม ภนฺเต อยฺโย จีวรํ สิพฺเพตูติ อถโข อายสฺมา อุทายิ
ตสฺสา ภิกฺขุนิยา จีวรํ สิพฺเพตฺวา สุรตฺตํ สุปริกมฺมกตํ กตฺวา
มชฺเฌ ปฏิภาณจิตฺตํ วุฏฺฐาเปตฺวา สํหริตฺวา นิกฺขิปิ อถโข
สา ภิกฺขุนี เยนายสฺมา อุทายิ เตนุปสงฺกมิ อุปสงฺกมิตฺวา
อายสฺมนฺตํ อุทายึ เอตทโวจ กหํ ตํ ภนฺเต จีวรนฺติ หนฺท ภคินิ
อิมํ จีวรํ ยถาสํหฏํ หริตฺวา นิกฺขิปิตฺวา ยทา ภิกฺขุนีสงฺโฆ โอวาทํ
อาคจฺฉติ ตทา อิมํ จีวรํ ปารุปิตฺวา ภิกฺขุนีสงฺฆสฺส ปิฏฺฐิโต
ปิฏฺฐิโต อาคจฺฉาติ อถโข สา ภิกฺขุนี ตํ จีวรํ ยถาสํหฏํ
หริตฺวา นิกฺขิปิตฺวา ยทา ภิกฺขุนีสงฺโฆ โอวาทํ อาคจฺฉติ ตทา
ตํ จีวรํ ปารุปิตฺวา ภิกฺขุนีสงฺฆสฺส ปิฏฺฐิโต ปิฏฺฐิโต อาคจฺฉติ
มนุสฺสา อุชฺฌายนฺติ ขียนฺติ วิปาเจนฺติ ยาวจฺฉินฺนิกา อิมา
ภิกฺขุนิโย ธุตฺติกา อหิริกาโย ยตฺร หิ นาม จีวเร ปฏิภาณจิตฺตํ
วุฏฺฐาเปสฺสนฺตีติ ภิกฺขุนิโย เอวมาหํสุ กสฺสิทํ กมฺมนฺติ
อยฺยสฺส อุทายิสฺสาติ เยปิ เต ฉินฺนกา ธุตฺตกา อหิริกา เตสํปิ


เอวรูปํ น โสเภยฺย กึ ปน อยฺยสฺส อุทายิสฺสาติ อถโข
ตา ภิกฺขุนิโย ภิกฺขูนํ เอตมตฺถํ อาโรเจสุํ เย เต ภิกฺขู อปฺปิจฺฉา
เป เต อุชฺฌายนฺติ ขียนฺติ วิปาเจนฺติ กถํ หิ นาม อายสฺมา
อุทายิ ภิกฺขุนิยา จีวรํ สิพฺเพสฺสตีติ เป สจฺจํ กิร ตฺวํ อุทายิ
ภิกฺขุนิยา จีวรํ สิพฺเพสีติ สจฺจํ ภควาติ ญาติกา เต อุทายิ
อญฺญาติกาติ อญฺญาติกา ภควาติ อญฺญาตโก โมฆปุริส
อญฺญาติกาย น ชานาติ ปฏิรูปํ วา อปฺปฏิรูปํ วา ปาสาทิกํ วา
อปาสาทิกํ วา กถํ หิ นาม ตฺวํ โมฆปุริส อญฺญาติกาย ภิกฺขุนิยา
จีวรํ สิพฺเพสฺสสิ เนตํ โมฆปุริส อปฺปสนฺนานํ วา ปสาทาย เป
เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ โย ปน ภิกฺขุ
อญฺญาติกาย ภิกฺขุนิยา จีวรํ สิพฺเพยฺย วา สิพฺพาเปยฺย วา
ปาจิตฺติยนฺติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ อญฺญาติกา นาม มาติโต
วา ปิติโต วา ยาว สตฺตมา ปิตามหยุคา อสมฺพทฺธา ภิกฺขุนี
นาม อุภโตสงฺเฆ อุปสมฺปนฺนา จีวรํ นาม ฉนฺนํ จีวรานํ
อญฺญตรํ จีวรํ วิกปฺปนุปคํ ปจฺฉิมํ สิพฺเพยฺยาติ สยํ สิพฺเพติ
อาราปเถ อาราปเถ อาปตฺติ ปาจิตฺติยสฺส สิพฺพาเปยฺยาติ
อญฺญํ อาณาเปติ อาปตฺติ ปาจิตฺติยสฺส สกึ อาณตฺโต
พหุกํปิ สิพฺเพติ อาปตฺติ ปาจิตฺติยสฺส



อญฺญาติกาย อญฺญาติกสญฺญี จีวรํ สิพฺเพติ วา
สิพฺพาเปติ วา อาปตฺติ ปาจิตฺติยสฺส อญฺญาติกาย เวมติโก
จีวรํ สิพฺเพติ วา สิพฺพาเปติ วา อาปตฺติ ปาจิตฺติยสฺส
อญฺญาติกาย ญาติกสญฺญี จีวรํ สิพฺเพติ วา สิพฺพาเปติ วา
อาปตฺติ ปาจิตฺติยสฺส เอกโต อุปสมฺปนฺนาย จีวรํ สิพฺเพติ
วา สิพฺพาเปติ วา อาปตฺติ ทุกฺกฏสฺส ญาติกาย อญฺญาติกสญฺญี
อาปตฺติ ทุกฺกฏสฺส ญาติกาย เวมติโก อาปตฺติ
ทุกฺกฏสฺส ญาติกาย ญาติกสญฺญี อนาปตฺติ
อนาปตฺติ ญาติกาย จีวรํ ฐเปตฺวา อญฺญํ ปริกฺขารํ
สพฺเพติ วา สิพฺพาเปติ วา สิกฺขมานาย สามเณริยา
อุมฺมตฺตกสฺส อาทิกมฺมิกสฺสาติ
ฉฏฺฐสิกฺขาปทํ นิฏฺฐิตํ



สตฺตมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน ฉพฺพคฺคิยา
ภิกฺขู ภิกฺขุนีหิ สทฺธึ สํวิธาย เอกทฺธานมคฺคํ ปฏิปชฺชนฺติ มนุสฺสา
อุชฺฌายนฺติ ขียนฺติ วิปาเจนฺติ ยเถว มยํ สปฺปชาปติกา อาหิณฺฑาม
เอวเมวิเม สมณา สกฺยปุตฺติยา ภิกฺขุนีหิ สทฺธึ อาหิณฺฑนฺตีติ
อสฺโสสุํ โข ภิกฺขู เตสํ มนุสฺสานํ อุชฺฌายนฺตานํ ขียนฺตานํ
วิปาเจนฺตานํ เย เต ภิกฺขู อปฺปิจฺฉา เป เต อุชฺฌายนฺติ
ขียนฺติ วิปาเจนฺติ กถํ หิ นาม ฉพฺพคฺคิยา ภิกฺขู ภิกฺขุนีหิ
สทฺธึ สํวิธาย เอกทฺธานมคฺคํ ปฏิปชฺชิสฺสนฺตีติ เป สจฺจํ กิร
ตุเมฺห ภิกฺขเว ภิกฺขุนีหิ สทฺธึ สํวิธาย เอกทฺธานมคฺคํ ปฏิปชฺชถาติ
สจฺจํ ภควาติ วิครหิ พุทฺโธ ภควา กถํ หิ นาม ตุเมฺห
โมฆปุริสา ภิกฺขุนีหิ สทฺธึ สํวิธาย เอกทฺธานมคฺคํ ปฏิปชฺชิสฺสถ
เนตํ โมฆปุริสา อปฺปสนฺนานํ วา ปสาทาย เป เอวญฺจ
ปน ภิกฺขเว อิมํ สิกฺขาปทํ อุทฺทิเสยฺยาถ โย ปน ภิกฺขุ
ภิกฺขุนิยา สทฺธึ สํวิธาย เอกทฺธานมคฺคํ ปฏิปชฺเชยฺย อนฺตมโส
คามนฺตรมฺปิ ปาจิตฺติยนฺติ เอวญฺจิทํ ภควตา ภิกฺขูนํ สิกฺขาปทํ
ปญฺญตฺตํ โหติ
เตน โข ปน สมเยน สมฺพหุลา ภิกฺขู จ ภิกฺขุนิโย


จ สาเกตา สาวตฺถึ อทฺธานมคฺคปฏิปนฺนา โหนฺติ อถโข ตา
ภิกฺขุนิโย เต ภิกฺขู ปสฺสิตฺวา เอตทโวจุํ มยํปิ อยฺเยหิ สทฺธึ
คมิสฺสามาติ น ภคินิ กปฺปติ ภิกฺขุนิยา สทฺธึ สํวิธาย เอกทฺธานมคฺคํ
ปฏิปชฺชิตุํ ตุเมฺห วา ปฐมํ คจฺฉถ มยํ วา คมิสฺสามาติ
อยฺยา ภนฺเต อคฺคปุริสา อยฺยา ว ปฐมํ คจฺฉนฺตูติ อถโข
ตาสํ ภิกฺขุนีนํ ปจฺฉา คจฺฉนฺตีนํ อนฺตรามคฺเค โจรา อจฺฉินฺทึสุ
เจว ทูเสสุญฺจ อถโข ตา ภิกฺขุนิโย สาวตฺถึ คนฺตฺวา ภิกฺขุนีนํ
เอตมตฺถํ อาโรเจสุํ ภิกฺขุนิโย ภิกฺขูนํ เอตมตฺถํ อาโรเจสุํ
ภิกฺขู ภควโต เอตมตฺถํ อาโรเจสุํ อถโข ภควา เอตสฺมึ
นิทาเน เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ
อนุชานามิ ภิกฺขเว สตฺถคมนีเย มคฺเค สาสงฺกสมฺมเต สปฺปฏิภเย
ภิกฺขุนิยา สทฺธึ สํวิธาย เอกทฺธานมคฺคํ ปฏิปชฺชิตุํ เอวญฺจ ปน
ภิกฺขเว อิมํ สิกฺขาปทํ อุทฺทิเสยฺยาถ โย ปน ภิกฺขุ ภิกฺขุนิยา
สทฺธึ สํวิธาย เอกทฺธานมคฺคํ ปฏิปชฺเชยฺย อนฺตมโส คามนฺตรมฺปิ
อญฺญตฺร สมยา ปาจิตฺติยํ ตตฺถายํ สมโย สตฺถคมนีโย
โหติ มคฺโค สาสงฺกสมฺมโต สปฺปฏิภโย อยํ ตตฺถ สมโยติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ ภิกฺขุนี นาม อุภโตสงฺเฆ
อุปสมฺปนฺนา สทฺธินฺติ เอกโต สํวิธายาติ คจฺฉาม ภคินิ
คจฺฉาม อยฺย คจฺฉาม อยฺย คจฺฉาม ภคินิ อชฺช วา



หิยฺโย วา ปเร วา คจฺฉามาติ สํวิทหติ อาปตฺติ ทุกฺกฏสฺส
อนฺตมโส คามนฺตรมฺปีติ กุกฺกุฏสมฺปาเต คาเม คามนฺตเร อาปตฺติ
ปาจิตฺติยสฺส อคามเก อรญฺเญ อฑฺฒโยชเน อฑฺฒโยชเน
อาปตฺติ ปาจิตฺติยสฺส อญฺญตฺร สมยาติ ฐเปตฺวา สมยํ
สตฺถคมนีโย นาม มคฺโค น สกฺกา โหติ วินา สตฺเถน คนฺตุํ
สาสงฺกํ นาม ตสฺมึ มคฺเค โจรานํ นิวิฏฺโฐกาโส ทิสฺสติ ภุตฺโตกาโส
ทิสฺสติ ฐิโตกาโส ทิสฺสติ นิสินฺโนกาโส ทิสฺสติ นิปนฺโนกาโส
ทิสฺสติ สปฺปฏิภยํ นาม ตสฺมึ มคฺเค โจเรหิ มนุสฺสา หตา
ทิสฺสนฺติ วิลุตฺตา ทิสฺสนฺติ อาโกฏิตา ทิสฺสนฺติ สปฺปฏิภยํ
คนฺตฺวา อปฺปฏิภยํ ปสฺสิตฺวา อุยฺโยเชตพฺพา คจฺฉถ ภคินิโยติ
สํวิทหิเต สํวิทหิตสญฺญี เอกทฺธานมคฺคํ ปฏิปชฺชติ
อนฺตมโส คามนฺตรมฺปิ อญฺญตฺร สมยา อาปตฺติ ปาจิตฺติยสฺส
สํวิทหิเต เวมติโก เอกทฺธานมคฺคํ ปฏิปชฺชติ อนฺตมโส คามนฺตรมฺปิ
อญฺญตฺร สมยา อาปตฺติ ปาจิตฺติยสฺส สํวิทหิเต อสํวิทหิตสญฺญี
เอกทฺธานมคฺคํ ปฏิปชฺชติ อนฺตมโส คามนฺตรมฺปิ อญฺญตฺร
สมยา อาปตฺติ ปาจิตฺติยสฺส ภิกฺขุ สํวิทหติ ภิกฺขุนี น
สํวิทหติ อาปตฺติ ทุกฺกฏสฺส อสํวิทหิเต สํวิทหิตสญฺญี
อาปตฺติ ทุกฺกฏสฺส อสํวิทหิเต เวมติโก อาปตฺติ ทุกฺกฏสฺส
อสํวิทหิเต อสํวิทหิตสญฺญี อนาปตฺติ
อนาปตฺติ สมเย อสํวิทหิตฺวา คจฺฉนฺติ ภิกฺขุนี



สํวิทหติ ภิกฺขุ น สํวิทหติ วิสงฺเกเตน คจฺฉนฺติ อาปทาสุ
อุมฺมตฺตกสฺส อาทิกมฺมิกสฺสาติ
สตฺตมสิกฺขาปทํ นิฏฺฐิตํ



อฏฺฐมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน ฉพฺพคฺคิยา ภิกฺขู
ภิกฺขุนีหิ สทฺธึ สํวิธาย เอกนาวํ อภิรูหนฺติ มนุสฺสา อุชฺฌายนฺติ
ขียนฺติ วิปาเจนฺติ ยเถว มยํ สปฺปชาปติกา เอกนาวาย กีฬาม
เอวเมวิเม สมณา สกฺยปุตฺติยา ภิกฺขุนีหิ สทฺธึ สํวิธาย เอกนาวาย
กีฬนฺตีติ อสฺโสสุํ โข ภิกฺขู เตสํ มนุสฺสานํ อุชฺฌายนฺตานํ
ขียนฺตานํ วิปาเจนฺตานํ เย เต ภิกฺขู อปฺปิจฺฉา เป เต
อุชฺฌายนฺติ ขียนฺติ วิปาเจนฺติ กถํ หิ นาม ฉพฺพคฺคิยา ภิกฺขู
ภิกฺขุนีหิ สทฺธึ สํวิธาย เอกนาวํ อภิรูหิสฺสนฺตีติ อถโข เค
ภิกฺขู ภควโต เอตมตฺถํ อาโรเจสุํ อถโข ภควา ฉพฺพคฺคิเย
ภิกฺขู ปฏิปุจฺฉิ สจฺจํ กิร ตุเมฺห ภิกฺขเว ภิกฺขุนีหิ สทฺธึ สํวิธาย
เอกนาวํ อภิรูหถาติ สจฺจํ ภควาติ วิครหิ พุทฺโธ ภควา
กถํ หิ นาม ตุเมฺห โมฆปุริสา ภิกฺขุนีหิ สทฺธึ สํวิธาย เอกนาวํ
อภิรูหิสฺสถ เนตํ โมฆปุริสา อปฺปสนฺนานํ วา ปสาทาย เป
เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ โย ปน ภิกฺขุ
ภิกฺขุนิยา สทฺธึ สํวิธาย เอกนาวํ อภิรูเหยฺย อุทฺธคามินึ วา




อโธคามินึ วา ปาจิตฺติยนฺติ เอวญฺจิทํ ภควตา ภิกฺขูนํ
สิกฺขาปทํ ปญฺญตฺตํ โหติ
เตน โข ปน สมเยน สมฺพหุลา ภิกฺขู จ ภิกฺขุนิโย จ
สาเกตา สาวตฺถึ อทฺธานมคฺคปฏิปนฺนา โหนฺติ อนฺตรามคฺเค
นที อุตฺตริตพฺพา โหติ อถโข ตา ภิกฺขุนิโย เต ภิกฺขู
เอตทโวจุํ มยํปิ อยฺเยหิ สทฺธึ อุตฺตริสฺสามาติ น ภคินิ กปฺปติ
ภิกฺขุนิยา สทฺธึ สํวิธาย เอกนาวํ อภิรูหิตุํ ตุเมฺห วา ปฐมํ
อุตฺตรถ มยํ วา อุตฺตริสฺสามาติ อยฺยา ภนฺเต อคฺคปุริสา
อยฺยา ว ปฐมํ อุตฺตรนฺตูติ อถโข ตาสํ ภิกฺขุนีนํ ปจฺฉา
อุตฺตรนฺตีนํ โจรา อจฺฉินฺทึสุ เจว ทูเสสุญฺจ อถโข ตา
ภิกฺขุนิโย สาวตฺถึ คนฺตฺวา ภิกฺขุนีนํ เอตมตฺถํ อาโรเจสุํ
ภิกฺขุนิโย ภิกฺขูนํ เอตมตฺถํ อาโรเจสุํ ภิกฺขู ภควโต เอตมตฺถํ
อาโรเจสุํ อถโข ภควา เอตสฺมึ นิทาเน เอตสฺมึ ปกรเณ ธมฺมึ
กถํ กตฺวา ภิกฺขู อามนฺเตสิ อนุชานามิ ภิกฺขเว ติริยนฺตรณาย
ภิกฺขุนิยา สทฺธึ สํวิธาย เอกนาวํ อภิรูหิตุํ เอวญฺจ ปน ภิกฺขเว
อิมํ สิกฺขาปทํ อุทฺทิเสยฺยาถ โย ปน ภิกฺขุ ภิกฺขุนิยา สทฺธึ
สํวิธาย เอกนาวํ อภิรูเหยฺย อุทฺธคามินึ วา อโธคามินึ วา
อญฺญตฺร ติริยนฺตรณาย ปาจิตฺติยนฺติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ ภิกฺขุนี นาม อุภโตสงฺเฆ



อุปสมฺปนฺนา สทฺธินฺติ เอกโต สํวิธายาติ อภิรูหาม ภคินิ
อภิรูหาม อยฺย อภิรูหาม อยฺย อภิรูหาม ภคินิ อชฺช วา
หิยฺโย วา ปเร วา อภิรูหามาติ สํวิทหติ อาปตฺติ ทุกฺกฏสฺส
ภิกฺขุนิยา อภิรูเฬฺห ภิกฺขุ อภิรูหติ อาปตฺติ ปาจิตฺติยสฺส
ภิกฺขุสฺมึ อภิรูเฬฺห ภิกฺขุนี อภิรูหติ อาปตฺติ ปาจิตฺติยสฺส
อุภโต วา อภิรูหติ อาปตฺติ ปาจิตฺติยสฺส อุทฺธคามินินฺติ
อุชฺชวนิกาย อโธคามินินฺติ โอชวนิกาย อญฺญตฺร ติริยนฺตรณายาติ
ฐเปตฺวา ติริยนฺตรณํ กุกฺกุฏสมฺปาเต คาเม คามนฺตเร
คามนฺตเร อาปตฺติ ปาจิตฺติยสฺส อคามเก อรญฺเญ อฑฺฒโยชเน
อฑฺฒโยชเน อาปตฺติ ปาจิตฺติยสฺส
สํวิทหิเต สํวิทหิตสญฺญี เอกนาวํ อภิรูหติ อุทฺธคามินึ
วา อโธคามินึ วา อญฺญตฺร ติริยนฺตรณาย อาปตฺติ ปาจิตฺติยสฺส
สํวิทหิเต เวมติโก เอกนาวํ อภิรูหติ อุทฺธคามินึ วา อโธคามินึ
วา อญฺญตฺร ติริยนฺตรณาย อาปตฺติ ปาจิตฺติยสฺส สํวิทหิเต
อสํวิทหิตสญฺญี เอกนาวํ อภิรูหติ อุทฺธคามินึ วา อโธคามินึ วา
อญฺญตฺร ติริยนฺตรณาย อาปตฺติ ปาจิตฺติยสฺส ภิกฺขุ สํวิทหติ
ภิกฺขุนี น สํวิทหติ อาปตฺติ ทุกฺกฏสฺส อสํวิทหิเต สํวิทหิตสญฺญี
อาปตฺติ ทุกฺกฏสฺส อสํวิทหิเต เวมติโก อาปตฺติ ทุกฺกฏสฺส
อสํวิทหิเต อสํวิทหิตสญฺญี อนาปตฺติ
อนาปตฺติ ติริยนฺตรณาย อสํวิทหิตฺวา อภิรูหนฺติ


ภิกฺขุนี สํวิทหติ ภิกฺขุ น สํวิทหติ วิสงฺเกเตน อภิรูหนฺติ อาปทาสุ
อุมฺมตฺตกสฺส อาทิกมฺมิกสฺสาติ
อฏฺฐมสิกฺขาปทํ นิฏฺฐิตํ



นวมสิกฺขาปทํ
เตน สมเยน พุทฺโธ ภควา ราชคเห วิหรติ เวฬุวเน
กลนฺทกนิวาเป เตน โข ปน สมเยน ถุลฺลนนฺทา ภิกฺขุนี
อญฺญตรสฺส กุลสฺส กุลุปิกา โหติ นิจฺจภตฺติกา เตน จ
คหปตินา เถรา ภิกฺขู นิมนฺติตา โหนฺติ อถโข ถุลฺลนนฺทา
ภิกฺขุนี ปุพฺพณฺหสมยํ นิวาเสตฺวา ปตฺตจีวรมาทาย เยน ตํ กุลํ
เตนุปสงฺกมิ อุปสงฺกมิตฺวา ตํ คหปตึ เอตทโวจ กิมิทํ คหปติ
ปหูตํ ขาทนียํ โภชนียํ ปฏิยตฺตนฺติ เถรา มยา อยฺเย นิมนฺติตาติ
เก ปน เต คหปติ เถราติ อยฺโย สารีปุตฺโต อยฺโย
มหาโมคฺคลฺลาโน อยฺโย มหากจฺจาโน อยฺโย มหาโกฏฺฐิโต อยฺโย
มหากปฺปิโน อยฺโย มหาจุนฺโท อยฺโย อนุรุทฺโธ อยฺโย เรวโต
อยฺโย อุปาลิ อยฺโย อานนฺโท อยฺโย ราหุโลติ กึ ปน ตฺวํ
คหปติ มหานาเค ติฏฺฐมาเน เจตเก นิมนฺเตสีติ เก ปน เต
อยฺเย มหานาคาติ อยฺโย เทวทตฺโต อยฺโย โกกาลิโก อยฺโย
กตโมรกติสฺสโก อยฺโย ขณฺฑเทวิยา ปุตฺโต อยฺโย สมุทฺททตฺโตติ
อยญฺจรหิ ถุลฺลนนฺทาย ภิกฺขุนิยา อนฺตรา กถา วิปฺปกตา
อถ เถรา ภิกฺขู ปวิสึสุ สจฺจํ มหานาคา โข ตยา
คหปติ นิมนฺติตาติ อิทาเนว โข ตฺวํ อยฺเย เจตเก อกาสิ



อิทานิ มหานาเคติ เคหโต จ นิกฺกฑฺฒิ นิจฺจภตฺตญฺจ อุปจฺฉินฺทิ
เย เต ภิกฺขู อปฺปิจฺฉา เป เต อุชฺฌายนฺติ ขียนฺติ วิปาเจนฺติ
กถํ หิ นาม เทวทตฺโต ชานํ ภิกฺขุนีปริปาจิตํ ปิณฺฑปาตํ ภุญฺชิสฺสตีติ
เป สจฺจํ กิร ตฺวํ เทวทตฺต ชานํ ภิกฺขุนีปริปาจิตํ ปิณฺฑปาตํ
ภุญฺชสีติ สจฺจํ ภควาติ วิครหิ พุทฺโธ ภควา กถํ หิ
นาม ตฺวํ โมฆปุริส ชานํ ภิกฺขุนีปริปาจิตํ ปิณฺฑปาตํ ภุญฺชิสฺสสิ
เนตํ โมฆปุริส อปฺปสนฺนานํ วา ปสาทาย เป เอวญฺจ
ปน ภิกฺขเว อิมํ สิกฺขาปทํ อุทฺทิเสยฺยาถ โย ปน ภิกฺขุ ชานํ
ภิกฺขุนีปริปาจิตํ ปิณฺฑปาตํ ภุญฺเชยฺย ปาจิตฺติยนฺติ เอวญฺจิทํ
ภควตา ภิกฺขูนํ สิกฺขาปทํ ปญฺญตฺตํ โหติ
เตน โข ปน สมเยน อญฺญตโร ภิกฺขุ ราชคหา
ปพฺพชิโต ญาติกุลํ อคมาสิ มนุสฺสา จิรสฺสาปิ ภทฺทนฺโต
อาคโตติ สกฺกจฺจํ ภตฺตํ อกํสุ ตสฺส กุลสฺส กุลุปิกา ภิกฺขุนี
เต มนุสฺเส เอตทโวจ เทถ อาวุโส อยฺยสฺส ภตฺตนฺติ
อถโข โส ภิกฺขุ ภควตา ปฏิกฺขิตฺตํ ชานํ ภิกฺขุนีปริปาจิตํ
ปิณฺฑปาตํ ภุญฺชิตุนฺติ กุกฺกุจฺจายนฺโต นปฺปฏิคฺคเหสิ นาสิกฺขิ
ปิณฺฑาย จริตุํ ฉินฺนภตฺโต อโหสิ อถโข โส ภิกฺขุ อารามํ
คนฺตฺวา ภิกฺขูนํ เอตมตฺถํ อาโรเจสิ ภิกฺขู ภควโต เอตมตฺถํ
อาโรเจสุํ อถโข ภควา เอตสฺมึ นิทาเน เอตสฺมึ ปกรเณ



ธมฺมึ กถํ กตฺวา ภิกฺขู อามนฺเตสิ อนุชานามิ ภิกฺขเว ปุพฺเพ
คิหิสมารมฺเภ ชานํ ภิกฺขุนีปริปาจิตํ ปิณฺฑปาตํ ภุญฺชิตุํ เอวญฺจ
ปน ภิกฺขเว อิมํ สิกฺขาปทํ อุทฺทิเสยฺยาถ โย ปน ภิกฺขุ ชานํ
ภิกฺขุนีปริปาจิตํ ปิณฺฑปาตํ ภุญฺเชยฺย อญฺญตฺร ปุพฺเพ คิหิสมารมฺภา
ปาจิตฺติยนฺติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ ชานาติ นาม สามํ วา
ชานาติ อญฺเญ วา ตสฺส อาโรเจนฺติ สา วา อาโรเจติ
ภิกฺขุนี นาม อุภโตสงฺเฆ อุปสมฺปนฺนา ปริปาเจติ นาม ปุพฺเพ
อทาตุกามานํ อกตฺตุกามานํ อยฺโย ภาณโก อยฺโย พหุสฺสุโต
อยฺโย สุตฺตนฺติโก อยฺโย วินยธโร อยฺโย ธมฺมกถิโก เทถ
อยฺยสฺส กโรถ อยฺยสฺสาติ เอสา ปริปาเจติ นาม ปิณฺฑปาโต
นาม ปญฺจนฺนํ โภชนานํ อญฺญตรํ โภชนํ อญฺญตฺร ปุพฺเพ
คิหิสมารมฺภาติ ฐเปตฺวา คิหิสมารมฺภํ คิหิสมารมฺโภ นาม
ญาตกา วา โหนฺติ ปวาริตา วา ปกติปฏิยตฺตา วา อญฺญตฺร
ปุพฺเพ คิหิสมารมฺภา ภุญฺชิสฺสามีติ ปฏิคฺคณฺหาติ อาปตฺติ
ทุกฺกฏสฺส อชฺโฌหาเร อชฺโฌหาเร อาปตฺติ ปาจิตฺติยสฺส
ปริปาจิเต ปริปาจิตสญฺญี ภุญฺชติ อญฺญตฺร ปุพฺเพ
คิหิสมารมฺภา อาปตฺติ ปาจิตฺติยสฺส ปริปาจิเต เวมติโก
ภุญฺชติ อญฺญตฺร ปุพฺเพ คิหิสมารมฺภา อาปตฺติ ทุกฺกฏสฺส



ปริปาจิเต อปริปาจิตสญฺญี ภุญฺชติ อญฺญตฺร ปุพฺเพ คิหิสมารมฺภา
อนาปตฺติ เอกโต อุปสมฺปนฺนาย ปริปาจิตํ ภุญฺชติ อญฺญตฺร
ปุพฺเพ คิหิสมารมฺภา อาปตฺติ ทุกฺกฏสฺส อปริปาจิเต ปริปาจิตสญฺญี
อาปตฺติ ทุกฺกฏสฺส อปริปาจิเต เวมติโก อาปตฺติ
ทุกฺกฏสฺส อปริปาจิเต อปริปาจิตสญฺญี อนาปตฺติ
อนาปตฺติ คิหิสมารมฺเภ สิกฺขมานา ปริปาเจติ
สามเณรี ปริปาเจติ ปญฺจ โภชนานิ ฐเปตฺวา สพฺพตฺถ อนาปตฺติ
อุมฺมตฺตกสฺส อาทิกมฺมิกสฺสาติ
นวมสิกฺขาปทํ นิฏฺฐิตํ



ทสมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน อายสฺมโต
อุทายิสฺส ปุราณทุติยิกา ภิกฺขุนีสุ ปพฺพชิตา โหติ สา ภิกฺขุนี
อายสฺมโต อุทายิสฺส สนฺติเก อภิกฺขณํ อาคจฺฉติ อายสฺมาปิ
อุทายิ ตสฺสา ภิกฺขุนิยา สนฺติเก อภิกฺขณํ คจฺฉติ เตน โข
ปน สมเยน อายสฺมา อุทายิ ตสฺสา ภิกฺขุนิยา สทฺธึ เอโก
เอกาย รโห นิสชฺชํ กปฺเปสิ เย เต ภิกฺขู อปฺปิจฺฉา เป
เต อุชฺฌายนฺติ ขียนฺติ วิปาเจนฺติ กถํ หิ นาม อายสฺมา อุทายิ
ภิกฺขุนิยา สทฺธึ เอโก เอกาย รโห นิสชฺชํ กปฺเปสฺสตีติ เป
สจฺจํ กิร ตฺวํ อุทายิ ภิกฺขุนิยา สทฺธึ เอโก เอกาย รโห นิสชฺชํ
กปฺเปสีติ สจฺจํ ภควาติ วิครหิ พุทฺโธ ภควา กถํ หิ นาม
ตฺวํ โมฆปุริส ภิกฺขุนิยา สทฺธึ เอโก เอกาย รโห นิสชฺชํ กปฺเปสฺสสิ
เนตํ โมฆปุริส อปฺปสนฺนานํ วา ปสาทาย ปสนฺนานํ วา ภิยฺโยภาวาย
เป เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ
โย ปน ภิกฺขุ ภิกฺขุนิยา สทฺธึ เอโก เอกาย รโห นิสชฺชํ กปฺเปยฺย
ปาจิตฺติยนฺติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ ภิกฺขุนี นาม อุภโตสงฺเฆ



อุปสมฺปนฺนา สทฺธินฺติ เอกโต เอโก เอกายาติ ภิกฺขุ เจว
โหติ ภิกฺขุนี จ รโห นาม จกฺขุสฺส รโห โสตสฺส รโห
จกฺขุสฺส รโห นาม น สกฺกา โหติ อกฺขีนิ วา นิขนิยมาเน
ภมุกํ วา อุกฺขิปิยมาเน สีสํ วา อุกฺขิปิยมาเน ปสฺสิตุํ โสตสฺส
รโห นาม น สกฺกา โหติ ปกติกถา โสตุํ นิสชฺชํ กปฺเปยฺยาติ
ภิกฺขุนิยา นิสินฺนาย ภิกฺขุ อุปนิสินฺโน วา โหติ อุปนิปนฺโน วา
อาปตฺติ ปาจิตฺติยสฺส ภิกฺขุ นิสินฺเน ภิกฺขุนี อุปนิสินฺนา วา โหติ
อุปนิปนฺนา วา อาปตฺติ ปาจิตฺติยสฺส อุโภ วา นิสินฺนา
โหนฺติ อุโภ วา นิปนฺนา อาปตฺติ ปาจิตฺติยสฺส
รโห รโหสญฺญี เอโก เอกาย นิสชฺชํ กปฺเปติ อาปตฺติ
ปาจิตฺติยสฺส รโห เวมติโก เอโก เอกาย นิสชฺชํ กปฺเปติ
อาปตฺติ ปาจิตฺติยสฺส รโห อรโหสญฺญี เอโก เอกาย นิสชฺชํ
กปฺเปติ อาปตฺติ ปาจิตฺติยสฺส อรโห รโหสญฺญี อาปตฺติ
ทุกฺกฏสฺส อรโห เวมติโก อาปตฺติ ทุกฺกฏสฺส อรโห
อรโหสญฺญี อนาปตฺติ
อนาปตฺติ โย โกจิ วิญฺญู ปุริโส ทุติโย โหติ ติฏฺฐติ
น นิสีทติ อรโหเปกฺโข อญฺญาวิหิโต นิสีทติ อุมฺมตฺตกสฺส
อาทิกมฺมิกสฺสาติ
ทสมสิกฺขาปทํ นิฏฺฐิตํ
โอวาทวคฺโค ตติโย




ตสฺสุทฺทานํ
อสมฺมตตฺถงฺคตา อุปสฺสย อามิสทาเนน สิพฺพติ
อทฺธานํ นาวํ ภุญฺเชยฺย เอโก เอกาย เต ทสาติ





โภชนวคฺคสฺส ปฐมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน สาวตฺถิยา
อวิทูเร อญฺญตรสฺส ปูคสฺส อาวสถปิณฺโฑ ปญฺญตฺโต โหติ
ฉพฺพคฺคิยา ภิกฺขู ปุพฺพณฺหสมยํ นิวาเสตฺวา ปตฺตจีวรมาทาย
สาวตฺถึ ปิณฺฑาย ปวิสิตฺวา ปิณฺฑํ อลภมานา อาวสถํ อคมํสุ
มนุสฺสา จิรสฺสาปิ ภทฺทนฺตา อาคตาติ สกฺกจฺจํ ปริวิสึสุ
อถโข ฉพฺพคฺคิยา ภิกฺขู ทุติยํปิ ทิวสํ ตติยํปิ ทิวสํ ปุพฺพณฺหสมยํ
นิวาเสตฺวา ปตฺตจีวรมาทาย สาวตฺถึ ปิณฺฑาย ปวิสิตฺวา ปิณฺฑํ
อลภมานา อาวสถํ คนฺตฺวา ภุญฺชึสุ อถโข ฉพฺพคฺคิยานํ ภิกฺขูนํ
เอตทโหสิ กึ มยํ กริสฺสาม อารามํ คตา ภิยฺโยปิ อิเธว
อาคนฺตพฺพํ ภวิสฺสตีติ ตตฺเถว อนุวสิตฺวา อนุวสิตฺวา อาวสถปิณฺฑํ
ภุญฺชนฺติ ติตฺถิยา อปสกฺกนฺติ มนุสฺสา อุชฺฌายนฺติ ขียนฺติ
วิปาเจนฺติ กถํ หิ นาม สมณา สกฺยปุตฺติยา อนุวสิตฺวา
อนุวสิตฺวา อาวสถปิณฺฑํ ภุญฺชิสฺสนฺติ นยิเมสญฺเญว อาวสถปิณฺโฑ
ปญฺญตฺโต สพฺเพสญฺเญว อาวสถปิณฺโฑ ปญฺญตฺโตติ อสฺโสสุํ
โข ภิกฺขู เตสํ มนุสฺสานํ อุชฺฌายนฺตานํ ขียนฺตานํ วิปาเจนฺตานํ
เย เต ภิกฺขู อปฺปิจฺฉา เป เต อุชฺฌายนฺติ ขียนฺติ วิปาเจนฺติ
กถํ หิ นาม ฉพฺพคฺคิยา ภิกฺขู อนุวสิตฺวา อนุวสิตฺวา อาวสถปิณฺฑํ



ภุญฺชิสฺสนฺตีติ เป สจฺจํ กิร ตุเมฺห ภิกฺขเว อนุวสิตฺวา
อนุวสิตฺวา อาวสถปิณฺฑํ ภุญฺชถาติ สจฺจํ ภควาติ วิครหิ
พุทฺโธ ภควา กถํ หิ นาม ตุเมฺห โมฆปุริสา อนุวสิตฺวา
อนุวสิตฺวา อาวสถปิณฺฑํ ภุญฺชิสฺสถ เนตํ โมฆปุริสา อปฺปสนฺนานํ
วา ปสาทาย ปสนฺนานํ วา ภิยฺโยภาวาย เป เอวญฺจ ปน
ภิกฺขเว อิมํ สิกฺขาปทํ อุทฺทิเสยฺยาถ เอโก อาวสถปิณฺโฑ
ภุญฺชิตพฺโพ ตโต เจ อุตฺตรึ ภุญฺเชยฺย ปาจิตฺติยนฺติ
เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติ
เตน โข ปน สมเยน อายสฺมา สารีปุตฺโต โกสเลสุ
ชนปเทสุ สาวตฺถึ คจฺฉนฺโต เยน อญฺญตโร อาวสโถ
เตนุปสงฺกมิ มนุสฺสา จิรสฺสาปิ เถโร อาคโตติ สกฺกจฺจํ ปริวิสึสุ
อถโข อายสฺมโต สารีปุตฺตสฺส ภุตฺตาวิสฺส ขโร อาพาโธ อุปฺปชฺชิ
นาสกฺขิ ตมฺหา อาวสถา ปกฺกมิตุํ อถโข เต มนุสฺสา ทุติยมฺปิ
ทิวสํ อายสฺมนฺตํ สารีปุตฺตํ เอตทโวจุํ ภุญฺชถ ภนฺเตติ อถโข
อายสฺมา สารีปุตฺโต ภควตา ปฏิกฺขิตฺตํ อนุวสิตฺวา อนุวสิตฺวา
อาวสถปิณฺฑํ ภุญฺชิตุนฺติ กุกฺกุจฺจายนฺโต น ปฏิคฺคเหสิ ฉินฺนภตฺโต
อโหสิ อถโข อายสฺมา สารีปุตฺโต สาวตฺถึ คนฺตฺวา ภิกฺขูนํ
เอตมตฺถํ อาโรเจสิ ภิกฺขู ภควโต เอตมตฺถํ อาโรเจสุํ อถโข
ภควา เอตสฺมึ นิทาเน เอตสฺมึ ปกรเณ ธมฺมึ กถํ กตฺวา ภิกฺขู



อามนฺเตสิ อนุชานามิ ภิกฺขเว คิลาเนน ภิกฺขุนา อนุวสิตฺวา
อนุวสิตฺวา อาวสถปิณฺฑํ ภุญฺชิตุํ เอวญฺจ ปน ภิกฺขเว อิมํ สิกฺขาปทํ
อุทฺทิเสยฺยาถ อคิลาเนน ภิกฺขุนา เอโก อาวสถปิณฺโฑ ภุญฺชิตพฺโพ
ตโต เจ อุตฺตรึ ภุญฺเชยฺย ปาจิตฺติยนฺติ
อคิลาโน นาม สกฺโกติ ตมฺหา อาวสถา ปกฺกมิตุํ
คิลาโน นาม น สกฺโกติ ตมฺหา อาวสถา ปกฺกมิตุํ อาวสถปิณฺโฑ
นาม ปญฺจนฺนํ โภชนานํ อญฺญตรํ โภชนํ สาลาย วา
มณฺฑเป วา รุกฺขมูเล วา อชฺโฌกาเส วา อโนทิสฺส ยาวทตฺโถ
ปญฺญตฺโต โหติ อคิลาเนน ภิกฺขุนา สกึ ภุญฺชิตพฺโพ ตโต
เจ อุตฺตรึ ภุญฺชิสฺสามีติ ปฏิคฺคณฺหาติ อาปตฺติ ทุกฺกฏสฺส
อชฺโฌหาเร อชฺโฌหาเร อาปตฺติ ปาจิตฺติยสฺส
อคิลาเน อคิลานสญฺญี ตทุตฺตรึ อาวสถปิณฺฑํ ภุญฺชติ
อาปตฺติ ปาจิตฺติยสฺส อคิลาเน เวมติโก ตทุตฺตรึ อาวสถปิณฺฑํ
ภุญฺชติ อาปตฺติ ปาจิตฺติยสฺส อคิลาเน คิลานสญฺญี ตทุตฺตรึ
อาวสถปิณฺฑํ ภุญฺชติ อาปตฺติ ปาจิตฺติยสฺส คิลาเน อคิลานสญฺญี
อาปตฺติ ทุกฺกฏสฺส คิลาเน เวมติโก อาปตฺติ
ทุกฺกฏสฺส คิลาเน คิลานสญฺญี อนาปตฺติ
อนาปตฺติ คิลานสฺส อคิลาโน สกึ ภุญฺชติ คจฺฉนฺโต
วา อาคจฺฉนฺโต วา ภุญฺชติ สามิกา นิมนฺเตตฺวา โภเชนฺติ



โอทิสฺส ปญฺญตฺโต โหติ น ยาวทตฺโถ ปญฺญตฺโต โหติ
ปญฺจ โภชนานิ ฐเปตฺวา สพฺพตฺถ อนาปตฺติ อุมฺมตฺตกสฺส
อาทิกมฺมิกสฺสาติ
ปฐมสิกฺขาปทํ นิฏฺฐิตํ



ทุติยสิกฺขาปทํ
เตน สมเยน พุทฺโธ ภควา ราชคเห วิหรติ เวฬุวเน
กลนฺทกนิวาเป เตน โข ปน สมเยน เทวทตฺโต ปริหีนลาภสกฺกาโร
สปริโส กุเลสุ วิญฺญาเปตฺวา วิญฺญาเปตฺวา ภุญฺชติ
มนุสฺสา อุชฺฌายนฺติ ขียนฺติ วิปาเจนฺติ กถํ หิ นาม สมณา
สกฺยปุตฺติยา กุเลสุ วิญฺญาเปตฺวา วิญฺญาเปตฺวา ภุญฺชิสฺสนฺติ
กสฺส สมฺปนฺนํ น มนาปํ กสฺส สาทุํ น รุจฺจตีติ อสฺโสสุํ
โข ภิกฺขู เตสํ มนุสฺสานํ อุชฺฌายนฺตานํ ขียนฺตานํ วิปาเจนฺตานํ
เย เต ภิกฺขู อปฺปิจฺฉา เป เต อุชฺฌายนฺติ ขียนฺติ วิปาเจนฺติ
กถํ หิ นาม เทวทตฺโต สปริโส กุเลสุ วิญฺญาเปตฺวา
วิญฺญาเปตฺวา ภุญฺชิสฺสตีติ เป สจฺจํ กิร ตฺวํ เทวทตฺต สปริโส
กุเลสุ วิญฺญาเปตฺวา วิญฺญาเปตฺวา ภุญฺชสีติ สจฺจํ ภควาติ
วิครหิ พุทฺโธ ภควา กถํ หิ นาม ตฺวํ โมฆปุริส สปริโส
กุเลสุ วิญฺญาเปตฺวา วิญฺญาเปตฺวา ภุญฺชิสฺสสิ เนตํ โมฆปุริส
อปฺปสนฺนานํ วา ปสาทาย ปสนฺนานํ วา ภิยฺโยภาวาย เป
เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ คณโภชเน
ปาจิตฺติยนฺติ เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ
โหติ



เตน โข ปน สมเยน มนุสฺสา คิลาเน ภิกฺขู ภตฺเตน
นิมนฺเตนฺติ ภิกฺขู กุกฺกุจฺจายนฺตา นาธิวาเสนฺติ ปฏิกฺขิตฺตํ
ภควตา คณโภชนนฺติ ภควโต เอตมตฺถํ อาโรเจสุํ อถโข
ภควา เอตสฺมึ นิทาเน เอตสฺมึ ปกรเณ ธมฺมึ กถํ กตฺวา ภิกฺขู
อามนฺเตสิ อนุชานามิ ภิกฺขเว คิลาเนน ภิกฺขุนา คณโภชนํ
ภุญฺชิตุํ เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ
คณโภชเน อญฺญตฺร สมยา ปาจิตฺติยํ ตตฺถายํ สมโย
คิลานสมโย อยํ ตตฺถ สมโยติ เอวญฺจิทํ ภควตา ภิกฺขูนํ
สิกฺขาปทํ ปญฺญตฺตํ โหติ
เตน โข ปน สมเยน มนุสฺสา จีวรทานสมเย
สจีวรภตฺตํ ปฏิยาเทตฺวา ภิกฺขู นิมนฺเตนฺติ โภเชตฺวา จีวเรน
อจฺฉาเทสฺสามาติ ภิกฺขู กุกฺกุจฺจายนฺตา นาธิวาเสนฺติ ปฏิกฺขิตฺตํ
ภควตา คณโภชนนฺติ จีวรํ ปริตฺตํ อุปฺปชฺชติ ภควโต
เอตมตฺถํ อาโรเจสุํ อนุชานามิ ภิกฺขเว จีวรทานสมเย คณโภชนํ
ภุญฺชิตุํ เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ
คณโภชเน อญฺญตฺร สมยา ปาจิตฺติยํ ตตฺถายํ สมโย
คิลานสมโย จีวรทานสมโย อยํ ตตฺถ สมโยติ เอวญฺจิทํ
ภควตา ภิกฺขูนํ สิกฺขาปทํ ปญฺญตฺตํ โหติ
เตน โข ปน สมเยน มนุสฺสา จีวรการเก ภิกฺขู
ภตฺเตน นิมนฺเตนฺติ ภิกฺขู กุกฺกุจฺจายนฺตา นาธิวาเสนฺติ ปฏิกฺขิตฺตํ


ภควตา คณโภชนนฺติ ภควโต เอตมตฺถํ อาโรเจสุํ อนุชานามิ
ภิกฺขเว จีวรการสมเย คณโภชนํ ภุญฺชิตุํ เอวญฺจ ปน ภิกฺขเว
อิมํ สิกฺขาปทํ อุทฺทิเสยฺยาถ คณโภชเน อญฺญตฺร สมยา
ปาจิตฺติยํ ตตฺถายํ สมโย คิลานสมโย จีวรทานสมโย
จีวรการสมโย อยํ ตตฺถ สมโยติ เอวญฺจิทํ ภควตา ภิกฺขูนํ
สิกฺขาปทํ ปญฺญตฺตํ โหติ
เตน โข ปน สมเยน ภิกฺขู มนุสฺเสหิ สทฺธึ อทฺธานํ
คจฺฉนฺติ อถโข เต ภิกฺขู เต มนุสฺเส เอตทโวจุํ มุหุตฺตํ
อาวุโส อาคเมถ ปิณฺฑาย จริสฺสามาติ เต เอวมาหํสุ
อิเธว ภนฺเต ภุญฺชถาติ ภิกฺขู กุกฺกุจฺจายนฺตา น ปฏิคฺคณฺหนฺติ
ปฏิกฺขิตฺตํ ภควตา คณโภชนนฺติ ภควโต เอตมตฺถํ อาโรเจสุํ
อนุชานามิ ภิกฺขเว อทฺธานคมนสมเย คณโภชนํ ภุญฺชิตุํ เอวญฺจ
ปน ภิกฺขเว อิมํ สิกฺขาปทํ อุทฺทิเสยฺยาถ คณโภชเน อญฺญตฺร
สมยา ปาจิตฺติยํ ตตฺถายํ สมโย คิลานสมโย จีวรทานสมโย
จีวรการสมโย อทฺธานคมนสมโย อยํ ตตฺถ สมโยติ เอวญฺจิทํ
ภควตา ภิกฺขูนํ สิกฺขาปทํ ปญฺญตฺตํ โหติ
เตน โข ปน สมเยน ภิกฺขู มนุสฺเสหิ สทฺธึ นาวาย
คจฺฉนฺติ อถโข เต ภิกฺขู เต มนุสฺเส เอตทโวจุํ มุหุตฺตํ
อาวุโส ตีรํ นาวํ อุปเนถ ปิณฺฑาย จริสฺสามาติ เต



เอวมาหํสุ อิเธว ภนฺเต ภุญฺชถาติ ภิกฺขู กุกฺกุจฺจายนฺตา น
ปฏิคฺคณฺหนฺติ ปฏิกฺขิตฺตํ ภควตา คณโภชนนฺติ ภควโต
เอตมตฺถํ อาโรเจสุํ อนุชานามิ ภิกฺขเว นาวาภิรูหนสมเย
คณโภชนํ ภุญฺชิตุํ เอวญฺจ ปน ภิกฺขเว อิมํ สิกฺขาปทํ
อุทฺทิเสยฺยาถ คณโภชเน อญฺญตฺร สมยา ปาจิตฺติยํ ตตฺถายํ
สมโย คิลานสมโย จีวรทานสมโย จีวรการสมโย อทฺธานคมนสมโย
นาวาภิรูหนสมโย อยํ ตตฺถ สมโยติ เอวญฺจิทํ ภควตา
ภิกฺขูนํ สิกฺขาปทํ ปญฺญตฺตํ โหติ
เตน โข ปน สมเยน ทิสาสุ วสฺสํ วุตฺถา ภิกฺขู
ราชคหํ อาคจฺฉนฺติ ภควนฺตํ ทสฺสนาย มนุสฺสา นานาเวรชฺชเก
ภิกฺขู ปสฺสิตฺวา ภตฺเตน นิมนฺเตนฺติ ภิกฺขู กุกฺกุจฺจายนฺตา
นาธิวาเสนฺติ ปฏิกฺขิตฺตํ ภควตา คณโภชนนฺติ ภควโต
เอตมตฺถํ อาโรเจสุํ อนุชานามิ ภิกฺขเว มหาสมเย คณโภชนํ
ภุญฺชิตุํ เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ
คณโภชเน อญฺญตฺร สมยา ปาจิตฺติยํ ตตฺถายํ สมโย
คิลานสมโย จีวรทานสมโย จีวรการสมโย อทฺธานคมนสมโย
นาวาภิรูหนสมโย มหาสมโย อยํ ตตฺถ สมโยติ เอวญฺจิทํ
ภควตา ภิกฺขูนํ สิกฺขาปทํ ปญฺญตฺตํ โหติ
เตน โข ปน สมเยน รญฺโญ มาคธสฺส เสนิยสฺส
พิมฺพิสารสฺส ญาติสาโลหิโต อาชีวเกสุ ปพฺพชิโต โหติ อถโข



โส อาชีวโก เยน ราชา มาคโธ เสนิโย พิมฺพิสาโร
เตนุปสงฺกมิ อุปสงฺกมิตฺวา ราชานํ มาคธํ เสนิยํ พิมฺพิสารํ เอตทโวจ
อิจฺฉามหํ มหาราช สพฺพปาสณฺฑิกํ ภตฺตํ กาตุนฺติ สเจ ตฺวํ
ภนฺเต พุทฺธปฺปมุขํ ภิกฺขุสงฺฆํ ปฐมํ โภเชยฺยาสิ เอวํ กเรยฺยามีติ
อถโข โส อาชีวโก ภิกฺขูนํ สนฺติเก ทูตํ ปาเหสิ อธิวาเสนฺตุ เม
ภิกฺขู สฺวาตนาย ภตฺตนฺติ ภิกฺขู กุกฺกุจฺจายนฺตา นาธิวาเสนฺติ
ปฏิกฺขิตฺตํ ภควตา คณโภชนนฺติ อถโข โส อาชีวโก เยน
ภควา เตนุปสงฺกมิ อุปสงฺกมิตฺวา ภควตา สทฺธึ สมฺโมทิ
สมฺโมทนียํ กถํ สาราณียํ วีติสาเรตฺวา เอกมนฺตํ อฏฺฐาสิ
เอกมนฺตํ ฐิโต โข โส อาชีวโก ภควนฺตํ เอตทโวจ ภวํปิ โคตโม
ปพฺพชิโต อหํปิ ปพฺพชิโต อรหติ ปพฺพชิโต ปพฺพชิตสฺส
ปิณฺฑํ ปฏิคฺคเหตุํ อธิวาเสตุ เม ภวํ โคตโม สฺวาตนาย ภตฺตํ
สทฺธึ ภิกฺขุสงฺเฆนาติ อธิวาเสสิ ภควา ตุณฺหีภาเวน อถโข
โส อาชีวโก ภควโต อธิวาสนํ วิทิตฺวา ปกฺกามิ อถโข
ภควา เอตสฺมึ นิทาเน เอตสฺมึ ปกรเณ ธมฺมึ กถํ กตฺวา
ภิกฺขู อามนฺเตสิ อนุชานามิ ภิกฺขเว สมณภตฺตสมเย คณโภชนํ
ภุญฺชิตุํ เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ
คณโภชเน อญฺญตฺร สมยา ปาจิตฺติยํ ตตฺถายํ สมโย คิลานสมโย
จีวรทานสมโย จีวรการสมโย อทฺธานคมนสมโย นาวาภิรูหนสมโย
มหาสมโย สมณภตฺตสมโย อยํ ตตฺถ สมโยติ


คณโภชนํ นาม ยตฺถ จตฺตาโร ภิกฺขู ปญฺจนฺนํ
โภชนานํ อญฺญตเรน โภชเนน นิมนฺติตา ภุญฺชนฺติ เอตํ คณโภชนํ
นาม อญฺญตฺร สมยาติ ฐเปตฺวา สมยํ คิลานสมโย นาม
อนฺตมโส ปาทาปิ ผาลิตา โหนฺติ คิลานสมโยติ ภุญฺชิตพฺพํ
จีวรทานสมโย นาม อนตฺถเต กฐิเน วสฺสานสฺส ปจฺฉิโม มาโส
อตฺถเต กฐิเน ปญฺจ มาสา จีวรทานสมโยติ ภุญฺชิตพฺพํ
จีวรการสมโย นาม จีวเร กยิรมาเน จีวรการสมโยติ ภุญฺชิตพฺพํ
อทฺธานคมนสมโย นาม อฑฺฒโยชนํ คมิสฺสามีติ ภุญฺชิตพฺพํ
คจฺฉนฺเตน ภุญฺชิตพฺพํ อาคเตน ภุญฺชิตพฺพํ นาวาภิรูหนสมโย
นาม นาวํ อภิรูหิสฺสามีติ ภุญฺชิตพฺพํ อารูเฬฺหน
ภุญฺชิตพฺพํ โอรูเฬฺหน ภุญฺชิตพฺพํ มหาสมโย นาม ยตฺถ
เทฺว ตโย ภิกฺขู ปิณฺฑาย จริตฺวา ยาเปนฺติ จตุตฺเถ อาคเต
น ยาเปนฺติ มหาสมโยติ ภุญฺชิตพฺพํ สมณภตฺตสมโย นาม
โย โกจิ ปริพฺพาชกสมาปนฺโน ภตฺตํ กโรติ สมณภตฺตสมโยติ
ภุญฺชิตพฺพํ อญฺญตฺร สมยา ภุญฺชิสฺสามีติ ปฏิคฺคณฺหาติ อาปตฺติ
ทุกฺกฏสฺส อชฺโฌหาเร อชฺโฌหาเร อาปตฺติ ปาจิตฺติยสฺส
คณโภชเน คณโภชนสญฺญี อญฺญตฺร สมยา ภุญฺชติ
อาปตฺติ ปาจิตฺติยสฺส คณโภชเน เวมติโก อญฺญตฺร สมยา
ภุญฺชติ อาปตฺติ ปาจิตฺติยสฺส คณโภชเน นคณโภชนสญฺญี
อญฺญตฺร สมยา ภุญฺชติ อาปตฺติ ปาจิตฺติยสฺส นคณโภชเน



คณโภชนสญฺญี อาปตฺติ ทุกฺกฏสฺส นคณโภชเน เวมติโก
อาปตฺติ ทุกฺกฏสฺส นคณโภชเน นคณโภชนสญฺญี อนาปตฺติ
อนาปตฺติ สมเย เทฺว ตโย เอกโต ภุญฺชนฺติ
ปิณฺฑาย จริตฺวา เอกโต สนฺนิปติตฺวา ภุญฺชนฺติ นิจฺจภตฺเต
สลากภตฺเต ปกฺขิเก อุโปสถิเก ปาฏิปทิเก ปญฺจ โภชนานิ
ฐเปตฺวา สพฺพตฺถ อนาปตฺติ อุมฺมตฺตกสฺส อาทิกมฺมิกสฺสาติ
ทุติยสิกฺขาปทํ นิฏฺฐิตํ




ตติยสิกฺขาปทํ
เตน สมเยน พุทฺโธ ภควา เวสาลิยํ วิหรติ มหาวเน
กูฏาคารสาลายํ เตน โข ปน สมเยน เวสาลิยํ ปณีตานํ
ภตฺตานํ ภตฺตปฏิปาฏิ อธิฏฺฐิตา โหติ อถโข อญฺญตรสฺส
ทลิทฺทสฺส กมฺมการสฺส เอตทโหสิ น โข อิทํ โอรกํ ภวิสฺสติ
ยถายิเม มนุสฺสา สกฺกจฺจํ ภตฺตํ กโรนฺติ ยนฺนูนาหํปิ ภตฺตํ
กเรยฺยนฺติ อถโข โส ทลิทฺโท กมฺมกาโร เยน กิรปติโก
เตนุปสงฺกมิ อุปสงฺกมิตฺวา ตํ กิรปติกํ เอตทโวจ อิจฺฉามหํ
อยฺยปุตฺต พุทฺธปฺปมุขสฺส ภิกฺขุสงฺฆสฺส ภตฺตํ กาตุํ เทหิ เม
เวตนนฺติ โสปิ โข กิรปติโก สทฺโธ โหติ ปสนฺโน อถโข
โส กิรปติโก ตสฺส ทลิทฺทสฺส กมฺมการสฺส อติเรกํ เวตนํ อทาสิ
อถโข โส ทลิทฺโท กมฺมกาโร เยน ภควา เตนุปสงฺกมิ
อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิ เอกมนฺตํ
นิสินฺโน โข โส ทลิทฺโท กมฺมกาโร ภควนฺตํ เอตทโวจ อธิวาเสตุ
เม ภนฺเต ภควา สฺวาตนาย ภตฺตํ สทฺธึ ภิกฺขุสงฺเฆนาติ มหา
โข อาวุโส ภิกฺขุสงฺโฆ ชานาหีติ โหตุ ภนฺเต มหา ภิกฺขุสงฺโฆ
พหู เม พทรา ปฏิยตฺตา พทรมิสฺสเกน เปยฺยา ปริปูเรสฺสนฺตีติ
อธิวาเสสิ ภควา ตุณฺหีภาเวน อถโข โส ทลิทฺโท กมฺมกาโร




ภควโต อธิวาสนํ วิทิตฺวา อุฏฺฐายาสนา ภควนฺตํ อภิวาเทตฺวา
ปทกฺขิณํ กตฺวา ปกฺกามิ อสฺโสสุํ โข ภิกฺขู ทลิทฺเทน กิร
กมฺมกาเรน สฺวาตนาย พุทฺธปฺปมุโข ภิกฺขุสงฺโฆ นิมนฺติโต
พทรมิสฺสเกน เปยฺยา ปริปูเรสฺสนฺตีติ เต กาลสฺเสว ปิณฺฑาย
จริตฺวา ภุญฺชึสุ อสฺโสสุํ โข มนุสฺสา ทลิทฺเทน กิร
กมฺมกาเรน พุทฺธปฺปมุโข ภิกฺขุสงฺโฆ นิมนฺติโตติ เต ทลิทฺทสฺส
กมฺมการสฺส ปหูตํ ขาทนียํ โภชนียํ อภิหรึสุ อถโข โส
ทลิทฺโท กมฺมกาโร ตสฺสา รตฺติยา อจฺจเยน ปณีตํ ขาทนียํ
โภชนียํ ปฏิยาทาเปตฺวา ภควโต กาลํ อาโรจาเปสิ กาโล ภนฺเต
นิฏฺฐิตํ ภตฺตนฺติ อถโข ภควา ปุพฺพณฺหสมยํ นิวาเสตฺวา
ปตฺตจีวรมาทาย เยน ตสฺส ทลิทฺทสฺส กมฺมการสฺส นิเวสนํ
เตนุปสงฺกมิ อุปสงฺกมิตฺวา ปญฺญตฺเต อาสเน นิสีทิ สทฺธึ
ภิกฺขุสงฺเฆน อถโข โส ทลิทฺโท กมฺมกาโร ภตฺตคฺเค ภิกฺขู
ปริวิสติ ภิกฺขู เอวมาหํสุ โถกํ อาวุโส เทหิ โถกํ อาวุโส
เทหีติ มา โข ตุเมฺห ภนฺเต อยํ ทลิทฺโท กมฺมกาโรติ
โถกํ โถกํ ปฏิคฺคณฺหิตฺถ ปหูตํ เม ขาทนียํ โภชนียํ ปฏิยตฺตํ
ปฏิคฺคณฺหาถ ภนฺเต ยาวทตฺถนฺติ น โข มยํ อาวุโส เอตํการณา
โถกํ โถกํ ปฏิคฺคณฺหาม อปิจ มยํ กาลสฺเสว ปิณฺฑาย จริตฺวา
ภุญฺชิมฺหา เตน มยํ โถกํ โถกํ ปฏิคฺคณฺหามาติ อถโข
โส ทลิทฺโท กมฺมกาโร อุชฺฌายติ ขียติ วิปาเจติ กถํ หิ


นาม ภทฺทนฺตา มยา นิมนฺติตา อญฺญตฺร ภุญฺชิสฺสนฺติ น
จาหํ ปฏิพโล ยาวทตฺถํ ทาตุนฺติ อสฺโสสุํ โข ภิกฺขู ตสฺส
ทลิทฺทสฺส กมฺมการสฺส อุชฺฌายนฺตสฺส ขียนฺตสฺส วิปาเจนฺตสฺส
เย เต ภิกฺขู อปฺปิจฺฉา เป เต อุชฺฌายนฺติ ขียนฺติ วิปาเจนฺติ
กถํ หิ นาม ภิกฺขู อญฺญตฺร นิมนฺติตา อญฺญตฺร ภุญฺชิสฺสนฺตีติ เป
สจฺจํ กิร ภิกฺขเว ภิกฺขู อญฺญตฺร นิมนฺติตา อญฺญตฺร
ภุญฺชิสฺสนฺตีติ สจฺจํ ภควาติ วิครหิ พุทฺโธ ภควา กถํ
หิ นาม เต ภิกฺขเว โมฆปุริสา อญฺญตฺร นิมนฺติตา อญฺญตฺร
ภุญฺชิสฺสนฺติ เนตํ ภิกฺขเว อปฺปสนฺนานํ วา ปสาทาย ปสนฺนานํ
วา ภิยฺโยภาวาย เป เอวญฺจ ปน ภิกฺขเว อิมํ สิกฺขาปทํ
อุทฺทิเสยฺยาถ ปรมฺปรโภชเน ปาจิตฺติยนฺติ เอวญฺจิทํ ภควตา
ภิกฺขูนํ สิกฺขาปทํ ปญฺญตฺตํ โหติ
เตน โข ปน สมเยน อญฺญตโร ภิกฺขุ คิลาโน
โหติ อญฺญตโร ภิกฺขุ ปิณฺฑปาตํ อาทาย เยน โส ภิกฺขุ
เตนุปสงฺกมิ อุปสงฺกมิตฺวา ตํ ภิกฺขุํ เอตทโวจ ภุญฺชาหิ
อาวุโสติ อลํ อาวุโส อตฺถิ เม ภตฺตปจฺจาสาติ ตสฺส
ภิกฺขุโน ปิณฺฑปาโต อุสฺสูเร อาหริยิตฺถ โส ภิกฺขุ น จิตฺตรูปํ
ภุญฺชิ ภควโต เอตมตฺถํ อาโรเจสุํ อถโข ภควา เอตสฺมึ
นิทาเน เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ
อนุชานามิ ภิกฺขเว คิลาเนน ภิกฺขุนา ปรมฺปรโภชนํ ภุญฺชิตุํ เอวญฺจ


ปน ภิกฺขเว อิมํ สิกฺขาปทํ อุทฺทิเสยฺยาถ ปรมฺปรโภชเน อญฺญตฺร
สมยา ปาจิตฺติยํ ตตฺถายํ สมโย คิลานสมโย อยํ ตตฺถ
สมโยติ เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติ
เตน โข ปน สมเยน มนุสฺสา จีวรทานสมเย
สจีวรภตฺตํ ปฏิยาเทตฺวา ภิกฺขู นิมนฺเตนฺติ โภเชตฺวา จีวเรน
อจฺฉาเทสฺสามาติ ภิกฺขู กุกฺกุจฺจายนฺตา นาธิวาเสนฺติ ปฏิกฺขิตฺตํ
ภควตา ปรมฺปรโภชนนฺติ จีวรํ ปริตฺตํ อุปฺปชฺชติ ภควโต
เอตมตฺถํ อาโรเจสุํ อนุชานามิ ภิกฺขเว จีวรทานสมเย
ปรมฺปรโภชนํ ภุญฺชิตุํ เอวญฺจ ปน ภิกฺขเว อิมํ สิกฺขาปทํ
อุทฺทิเสยฺยาถ ปรมฺปรโภชเน อญฺญตฺร สมยา ปาจิตฺติยํ ตตฺถายํ
สมโย คิลานสมโย จีวรทานสมโย อยํ ตตฺถ สมโยติ
เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติ
เตน โข ปน สมเยน มนุสฺสา จีวรการเก ภิกฺขู
ภตฺเตน นิมนฺเตนฺติ ภิกฺขู กุกฺกุจฺจายนฺตา นาธิวาเสนฺติ ปฏิกฺขิตฺตํ
ภควตา ปรมฺปรโภชนนฺติ ภควโต เอตมตฺถํ อาโรเจสุํ
อนุชานามิ ภิกฺขเว จีวรการสมเย ปรมฺปรโภชนํ ภุญฺชิตุํ เอวญฺจ
ปน ภิกฺขเว อิมํ สิกฺขาปทํ อุทฺทิเสยฺยาถ ปรมฺปรโภชเน อญฺญตฺร
สมยา ปาจิตฺติยํ ตตฺถายํ สมโย คิลานสมโย จีวรทานสมโย
จีวรการสมโย อยํ ตตฺถ สมโยติ เอวญฺจิทํ ภควตา ภิกฺขูนํ
สิกฺขาปทํ ปญฺญตฺตํ โหติ


อถโข ภควา ปุพฺพณฺหสมยํ นิวาเสตฺวา ปตฺตจีวรมาทาย
อายสฺมตา อานนฺเทน ปจฺฉาสมเณน เยน อญฺญตรํ กุลํ
เตนุปสงฺกมิ อุปสงฺกมิตฺวา ปญฺญตฺเต อาสเน นิสีทิ อถโข
เต มนุสฺสา ภควโต จ อายสฺมโต จ อานนฺทสฺส โภชนํ อทํสุ
อายสฺมา อานนฺโท กุกฺกุจฺจายนฺโต น ปฏิคฺคณฺหาติ คณฺหาหิ
อานนฺทาติ อลํ ภควา อตฺถิ เม ภตฺตปจฺจาสาติ เตนหานนฺท
วิกปฺเปตฺวา คณฺหาหีติ อถโข ภควา เอตสฺมึ นิทาเน เอตสฺมึ
ปกรเณ ธมฺมึ กถํ กตฺวา ภิกฺขู อามนฺเตสิ อนุชานามิ ภิกฺขเว
ภตฺตปจฺจาสํ วิกปฺเปตฺวา ปรมฺปรโภชนํ ภุญฺชิตุํ เอวญฺจ ปน
ภิกฺขเว วิกปฺเปตพฺพํ มยฺหํ ภตฺตปจฺจาสํ อิตฺถนฺนามสฺส ทมฺมีติ
ปรมฺปรโภชนํ นาม ปญฺจนฺนํ โภชนานํ อญฺญตเรน
โภชเนน นิมนฺติโต ตํ ฐเปตฺวา อญฺญํ ปญฺจนฺนํ โภชนานํ อญฺญตรํ
โภชนํ ภุญฺชติ เอตํ ปรมฺปรโภชนํ นาม อญฺญตฺร สมยาติ
ฐเปตฺวา สมยํ คิลานสมโย นาม น สกฺโกติ เอกาสเน
นิสินฺโน ยาวทตฺถํ ภุญฺชิตุํ คิลานสมโยติ ภุญฺชิตพฺพํ จีวรทานสมโย
นาม อนตฺถเต กฐิเน วสฺสานสฺส ปจฺฉิโม มาโส อตฺถเต
กฐิเน ปญฺจ มาสา จีวรทานสมโยติ ภุญฺชิตพฺพํ จีวรการสมโย
นาม จีวเร กยิรมาเน จีวรการสมโยติ ภุญฺชิตพฺพํ
อญฺญตฺร สมยา ภุญฺชิสฺสามีติ ปฏิคฺคณฺหาติ อาปตฺติ ทุกฺกฏสฺส



อชฺโฌหาเร อชฺโฌหาเร อาปตฺติ ปาจิตฺติยสฺส
ปรมฺปรโภชเน ปรมฺปรโภชนสญฺญี อญฺญตฺร สมยา
ภุญฺชติ อาปตฺติ ปาจิตฺติยสฺส ปรมฺปรโภชเน เวมติโก
อญฺญตฺร สมยา ภุญฺชติ อาปตฺติ ปาจิตฺติยสฺส ปรมฺปรโภชเน
นปรมฺปรโภชนสญฺญี อญฺญตฺร สมยา ภุญฺชติ อาปตฺติ
ปาจิตฺติยสฺส นปรมฺปรโภชเน ปรมฺปรโภชนสญฺญี อาปตฺติ
ทุกฺกฏสฺส นปรมฺปรโภชเน เวมติโก อาปตฺติ ทุกฺกฏสฺส
นปรมฺปรโภชเน นปรมฺปรโภชนสญฺญี อนาปตฺติ
อนาปตฺติ สมเย วิกปฺเปตฺวา ภุญฺชติ เทฺว ตโย
นิมนฺตเน เอกโต ภุญฺชติ นิมนฺตนปฏิปาฏิยา ภุญฺชติ สกเลน
คาเมน นิมนฺติโต ตสฺมึ คาเม ยตฺถ กตฺถจิ ภุญฺชติ สกเลน
ปูเคน นิมนฺติโต ตสฺมึ ปูเค ยตฺถ กตฺถจิ ภุญฺชติ นิมนฺติยมาโน
ภิกฺขํ คเหสฺสามีติ ภณติ นิจฺจภตฺเต สลากภตฺเต ปกฺขิเก
อุโปสถิเก ปาฏิปทิเก ปญฺจ โภชนานิ ฐเปตฺวา สพฺพตฺถ
อนาปตฺติ อุมฺมตฺตกสฺส อาทิกมฺมิกสฺสาติ
ตติยสิกฺขาปทํ นิฏฺฐิตํ



จตุตฺถสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน กาณมาตา
อุปาสิกา สทฺธา โหติ ปสนฺนา กาณา คามเก อญฺญตรสฺส
ปุริสสฺส ทินฺนา โหติ อถโข กาณา มาตุฆรํ อคมาสิ เกนจิเทว
กรณีเยน อถโข กาณาย สามิโก กาณาย สนฺติเก ทูตํ
ปาเหสิ อาคจฺฉตุ กาณา อิจฺฉามิ กาณาย อาคตนฺติ
อถโข กาณมาตา อุปาสิกา กิสฺมึ วิย ริตฺตหตฺถํ คนฺตุนฺติ
ปูวํ ปจิ ปกฺเก ปูเว อญฺญตโร ปิณฺฑจาริโก ภิกฺขุ กาณมาตาย
อุปาสิกาย นิเวสนํ ปาวิสิ อถโข กาณมาตา อุปาสิกา ตสฺส
ภิกฺขุโน ปูวํ ทาเปสิ โส นิกฺขมิตฺวา อญฺญสฺส อาจิกฺขิ
ตสฺสาปิ ปูวํ ทาเปสิ โส นิกฺขมิตฺวา อญฺญสฺส อาจิกฺขิ
ตสฺสาปิ ปูวํ ทาเปสิ ยถาปฏิยตฺตํ ปูวํ ปริกฺขยํ อคมาสิ
ทุติยมฺปิ โข กาณาย สามิโก กาณาย สนฺติเก ทูตํ ปาเหสิ
อาคจฺฉตุ กาณา อิจฺฉามิ กาณาย อาคตนฺติ ทุติยมฺปิ โข
กาณมาตา อุปาสิกา กิสฺมึ วิย ริตฺตหตฺถํ คนฺตุนฺติ ปูวํ ปจิ
ปกฺเก ปูเว อญฺญตโร ปิณฺฑจาริโก ภิกฺขุ กาณมาตาย อุปาสิกาย
นิเวสนํ ปาวิสิ อถโข กาณมาตา อุปาสิกา ตสฺส ภิกฺขุโน
ปูวํ ทาเปสิ โส นิกฺขมิตฺวา อญฺญสฺส อาจิกฺขิ ตสฺสาปิ


ปูวํ ทาเปสิ โส นิกฺขมิตฺวา อญฺญสฺส อาจิกฺขิ ตสฺสาปิ
ปูวํ ทาเปสิ ยถาปฏิยตฺตํ ปูวํ ปริกฺขยํ อคมาสิ ตติยมฺปิ โข
กาณาย สามิโก กาณาย สนฺติเก ทูตํ ปาเหสิ อาคจฺฉตุ
กาณา อิจฺฉามิ กาณาย อาคตํ สเจ กาณา นาคมิสฺสติ
อหํ อญฺญํ ปชาปตึ อาเนสฺสามีติ ตติยมฺปิ โข กาณมาตา อุปาสิกา
กิสฺมึ วิย ริตฺตหตฺถํ คนฺตุนฺติ ปูวํ ปจิ ปกฺเก ปูเว อญฺญตโร
ปิณฺฑจาริโก ภิกฺขุ กาณมาตาย อุปาสิกาย นิเวสนํ ปาวิสิ
อถโข กาณมาตา อุปาสิกา ตสฺส ภิกฺขุโน ปูวํ ทาเปสิ โส
นิกฺขมิตฺวา อญฺญสฺส อาจิกฺขิ ตสฺสาปิ ปูวํ ทาเปสิ โส
นิกฺขมิตฺวา อญฺญสฺส อาจิกฺขิ ตสฺสาปิ ปูวํ ทาเปสิ
ยถาปฏิยตฺตํ ปูวํ ปริกฺขยํ อคมาสิ อถโข กาณาย สามิโก อญฺญํ
ปชาปตึ อาเนสิ อสฺโสสิ โข กาณา เตน กิร ปุริเสน
อญฺญา ปชาปติ อานีตาติ สา โรทนฺตี อฏฺฐาสิ อถโข
ภควา ปุพฺพณฺหสมยํ นิวาเสตฺวา ปตฺตจีวรมาทาย เยน กาณมาตาย
อุปาสิกาย นิเวสนํ เตนุปสงฺกมิ อุปสงฺกมิตฺวา ปญฺญตฺเต
อาสเน นิสีทิ อถโข กาณมาตา อุปาสิกา เยน ภควา
เตนุปสงฺกมิ อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิ
เอกมนฺตํ นิสินฺนํ โข กาณมาตรํ อุปาสิกํ ภควา เอตทโวจ
กิสฺสายํ กาณา โรทตีติ อถโข กาณมาตา อุปาสิกา ภควโต
เอตมตฺถํ อาโรเจสิ อถโข ภควา กาณมาตรํ อุปาสิกํ ธมฺมิยา


กถาย สนฺทสฺเสตฺวา สมาทเปตฺวา สมุตฺเตเชตฺวา สมฺปหํเสตฺวา
อุฏฺฐายาสนา ปกฺกามิ
เตน โข ปน สมเยน อญฺญตโร สตฺโถ ราชคหา
ปฏิยาโลกํ คนฺตุกาโม โหติ อญฺญตโร ปิณฺฑจาริโก ภิกฺขุ
ตํ สตฺถํ ปิณฺฑาย ปาวิสิ อญฺญตโร อุปาสโก ตสฺส ภิกฺขุโน
สตฺตุํ ทาเปสิ โส นิกฺขมิตฺวา อญฺญสฺส อาจิกฺขิ ตสฺสาปิ
สตฺตุํ ทาเปสิ โส นิกฺขมิตฺวา อญฺญสฺส อาจิกฺขิ ตสฺสาปิ
สตฺตุํ ทาเปสิ ยถาปฏิยตฺตํ ปาเถยฺยํ ปริกฺขยํ อคมาสิ
อถโข โส อุปาสโก เต มนุสฺเส เอตทโวจ อชฺชุโณฺห อยฺยา
อาคเมถ ยถาปฏิยตฺตํ ปาเถยฺยํ อยฺยานํ ทินฺนํ ปาเถยฺยํ ปฏิยาเทสฺสามีติ
นายฺย สกฺกา อาคเมตุํ ปยาโต สตฺโถติ อคมํสุ
อถโข ตสฺส อุปาสกสฺส ปาเถยฺยํ ปฏิยาเทตฺวา ปจฺฉา คจฺฉนฺตสฺส
โจรา อจฺฉินฺทึสุ มนุสฺสา อุชฺฌายนฺติ ขียนฺติ วิปาเจนฺติ กถํ
หิ นาม สมณา สกฺยปุตฺติยา น มตฺตํ ชานิตฺวา ปฏิคฺคเหสฺสนฺติ
อยํ อิเมสํ ทตฺวา ปจฺฉา คจฺฉนฺโต โจเรหิ อจฺฉินฺโนติ
อสฺโสสุํ โข ภิกฺขู เตสํ มนุสฺสานํ อุชฺฌายนฺตานํ ขียนฺตานํ
วิปาเจนฺตานํ อถโข เต ภิกฺขู ภควโต เอตมตฺถํ อาโรเจสุํ
อถโข ภควา เอตสฺมึ นิทาเน เอตสฺมึ ปกรเณ ธมฺมึ กถํ
กตฺวา ภิกฺขู อามนฺเตสิ เตนหิ ภิกฺขเว ภิกฺขูนํ สิกฺขาปทํ



ปญฺญาเปสฺสามิ ทส อตฺถวเส ปฏิจฺจ สงฺฆสุฏฺฐุตาย สงฺฆผาสุตาย
เป วินยานุคฺคหาย เอวญฺจ ปน ภิกฺขเว อิมํ สิกฺขาปทํ
อุทฺทิเสยฺยาถ ภิกฺขุํ ปเนว กุลํ อุปคตํ ปูเวหิ วา มนฺเถหิ วา
อภิหฏฺฐุํ ปวาเรยฺย อากงฺขมาเนน ภิกฺขุนา ทฺวิตฺติปตฺตปูรา
ปฏิคฺคเหตพฺพา ตโต เจ อุตฺตรึ ปฏิคฺคเณฺหยฺย ปาจิตฺติยํ
ทฺวิตฺติปตฺตปูเร ปฏิคฺคเหตฺวา ตโต นีหริตฺวา ภิกฺขูหิ สทฺธึ
สํวิภชิตพฺพํ อยํ ตตฺถ สามีจีติ
ภิกฺขุํ ปเนว กุลํ อุปคตนฺติ กุลํ นาม จตฺตาริ กุลานิ
ขตฺติยกุลํ พฺราหฺมณกุลํ เวสฺสกุลํ สุทฺทกุลํ อุปคตนฺติ ตตฺถ
อุปคตํ ปูวํ นาม ยงฺกิญฺจิ ปหิณกตฺถาย ปฏิยตฺตํ มนฺถํ
นาม ยงฺกิญฺจิ ปาเถยฺยตฺถาย ปฏิยตฺตํ อภิหฏฺฐุํ ปวาเรยฺยาติ
ยาวตกํ อิจฺฉสิ ตาวตกํ คณฺหาหีติ อากงฺขมาเนนาติ
อิจฺฉมาเนน ทฺวิตฺติปตฺตปูรา ปฏิคฺคเหตพฺพาติ เทฺวตโยปตฺตปูรา
ปฏิคฺคเหตพฺพา ตโต เจ อุตฺตรึ ปฏิคฺคเณฺหยฺยาติ ตทุตฺตรึ
ปฏิคฺคณฺหาติ อาปตฺติ ปาจิตฺติยสฺส ทฺวิตฺติปตฺตปูเร ปฏิคฺคเหตฺวา
ตโต นิกฺขมนฺเตน ภิกฺขุํ ปสฺสิตฺวา อาจิกฺขิตพฺพํ อมุตฺร
มยา ทฺวิตฺติปตฺตปูรา ปฏิคฺคหิตา มา โข ตตฺถ ปฏิคฺคณฺหีติ
สเจ ปสฺสิตฺวา นาจิกฺขติ อาปตฺติ ทุกฺกฏสฺส สเจ อาจิกฺขิเต
ปฏิคฺคณฺหาติ อาปตฺติ ทุกฺกฏสฺส



ตโต นีหริตฺวา ภิกฺขูหิ สทฺธึ สํวิภชิตพฺพนฺติ ปฏิกฺกมนํ
นีหริตฺวา สํวิภชิตพฺพํ อยํ ตตฺถ สามีจีติ อยํ ตตฺถ อนุธมฺมตา
อติเรกทฺวิตฺติปตฺตปูเร อติเรกสญฺญี ปฏิคฺคณฺหาติ อาปตฺติ
ปาจิตฺติยสฺส อติเรกทฺวิตฺติปตฺตปูเร เวมติโก ปฏิคฺคณฺหาติ อาปตฺติ
ปาจิตฺติยสฺส อติเรกทฺวิตฺติปตฺตปูเร อูนกสญฺญี ปฏิคฺคณฺหาติ
อาปตฺติ ปาจิตฺติยสฺส อูนกทฺวิตฺติปตฺตปูเร อติเรกสญฺญี อาปตฺติ
ทุกฺกฏสฺส อูนกทฺวิตฺติปตฺตปูเร เวมติโก อาปตฺติ ทุกฺกฏสฺส
อูนกทฺวิตฺติปตฺตปูเร อูนกสญฺญี อนาปตฺติ
อนาปตฺติ ทฺวิตฺติปตฺตปูเร ปฏิคฺคณฺหาติ
อูนกทฺวิตฺติปตฺตปูเร ปฏิคฺคณฺหาติ น ปหิณกตฺถาย น ปาเถยฺยตฺถาย
ปฏิยตฺตํ เทนฺติ ปหิณกตฺถาย วา ปาเถยฺยตฺถาย วา ปฏิยตฺตเสสกํ
เทนฺติ คมเน ปฏิปฺปสฺสทฺเธ เทนฺติ ญาตกานํ ปวาริตานํ
อญฺญสฺสตฺถาย อตฺตโน ธเนน อุมฺมตฺตกสฺส อาทิกมฺมิกสฺสาติ
จตุตฺถสิกฺขาปทํ นิฏฺฐิตํ




ปญฺจมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน อญฺญตโร
พฺราหฺมโณ ภิกฺขู นิมนฺเตตฺวา โภเชสิ ภิกฺขู ภุตฺตาวี ปวาริตา
ญาติกุลานิ คนฺตฺวา เอกจฺเจ ภุญฺชึสุ เอกจฺเจ ปิณฺฑปาตํ
อาทาย อคมํสุ อถโข โส พฺราหฺมโณ ปฏิวิสฺสเก เอตทโวจ
ภิกฺขู มยา อยฺยา สนฺตปฺปิตา เอถ ตุเมฺหปิ สนฺตปฺเปสฺสามีติ
เต เอวมาหํสุ กึ ตฺวํ อยฺย อเมฺห สนฺตปฺเปสฺสสิ เยปิ ตยา
นิมนฺติตา เตปิ อมฺหากํ ฆรานิ อาคนฺตฺวา เอกจฺเจ ภุญฺชึสุ
เอกจฺเจ ปิณฺฑปาตํ อาทาย อคมํสูติ อถโข โส พฺราหฺมโณ
อุชฺฌายติ ขียติ วิปาเจติ กถํ หิ นาม ภทฺทนฺตา อมฺหากํ
ฆเร ภุญฺชิตฺวา อญฺญตฺร ภุญฺชิสฺสนฺติ น จาหํ ปฏิพโล ยาวทตฺถํ
ทาตุนฺติ อสฺโสสุํ โข ภิกฺขู ตสฺส พฺราหฺมณสฺส อุชฺฌายนฺตสฺส
ขียนฺตสฺส วิปาเจนฺตสฺส เย เต ภิกฺขู อปฺปิจฺฉา เป เต
อุชฺฌายนฺติ ขียนฺติ วิปาเจนฺติ กถํ หิ นาม ภิกฺขู ภุตฺตาวี
ปวาริตา อญฺญตฺร ภุญฺชิสฺสนฺตีติ เป สจฺจํ กิร ภิกฺขเว
ภิกฺขู ภุตฺตาวี ปวาริตา อญฺญตฺร ภุญฺชนฺตีติ สจฺจํ ภควาติ
วิครหิ พุทฺโธ ภควา กถํ หิ นาม เต ภิกฺขเว โมฆปุริสา
ภุตฺตาวี ปวาริตา อญฺญตฺร ภุญฺชิสฺสนฺติ เนตํ ภิกฺขเว



อปฺปสนฺนานํ วา ปสาทาย ปสนฺนานํ วา ภิยฺโยภาวาย เป เอวญฺจ
ปน ภิกฺขเว อิมํ สิกฺขาปทํ อุทฺทิเสยฺยาถ โย ปน ภิกฺขุ ภุตฺตาวี
ปวาริโต ขาทนียํ วา โภชนียํ วา ขาเทยฺย วา ภุญฺเชยฺย วา
ปาจิตฺติยนฺติ เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ
โหติ
เตน โข ปน สมเยน ภิกฺขู คิลานานํ ภิกฺขูนํ ปณีเต
ปิณฺฑปาเต นีหรนฺติ คิลานา น จิตฺตรูปํ ภุญฺชนฺติ ตานิ
ภิกฺขู ฉฑฺเฑนฺติ อสฺโสสิ โข ภควา อุจฺจาสทฺทํ มหาสทฺทํ
กาโกรวสทฺทํ สุตฺวาน อายสฺมนฺตํ อานนฺทํ อามนฺเตสิ กินฺนุ โข
โส อานนฺท อุจฺจาสทฺโท มหาสทฺโท กาโกรวสทฺโทติ อถโข
อายสฺมา อานนฺโท ภควโต เอตมตฺถํ อาโรเจสิ ภุญฺเชยฺยุํ
ปนานนฺท ภิกฺขู คิลานาติริตฺตนฺติ น ภุญฺเชยฺยุํ ภควาติ
อถโข ภควา เอตสฺมึ นิทาเน เอตสฺมึ ปกรเณ ธมฺมึ กถํ
กตฺวา ภิกฺขู อามนฺเตสิ อนุชานามิ ภิกฺขเว คิลานสฺส จ
อคิลานสฺส จ อติริตฺตํ ภุญฺชิตุํ เอวญฺจ ปน ภิกฺขเว อติริตฺตํ
กาตพฺพํ อลเมตํ สพฺพนฺติ เอวญฺจ ปน ภิกฺขเว อิมํ สิกฺขาปทํ
อุทฺทิเสยฺยาถ โย ปน ภิกฺขุ ภุตฺตาวี ปวาริโต อนติริตฺตํ
ขาทนียํ วา โภชนียํ ขาเทยฺย วา ภุญฺเชยฺย วา ปาจิตฺติยนฺติ
โย ปนาติ โย ยาทิโส เป ภิกฺขูติ เป
อยํ อิมสฺมึ อตฺเถ อธิปฺเปโต ภิกฺขูติ ภุตฺตาวี นาม ปญฺจนฺนํ


โภชนานํ อญฺญตรํ โภชนํ อนฺตมโส กุสคฺเคนปิ ภุตฺตํ โหติ
ปวาริโต นาม อสนํ ปญฺญายติ โภชนํ ปญฺญายติ หตฺถปาเส
ฐิโต อภิหรติ ปฏิกฺเขโป ปญฺญายติ อนติริตฺตํ นาม
อกปฺปิยกตํ โหติ อปฺปฏิคฺคหิตกตํ โหติ อนุจฺจาริตกตํ โหติ
อหตฺถปาเส กตํ โหติ อภุตฺตาวินา กตํ โหติ ภุตฺตาวินา
ปวาริเตน อาสนา วุฏฺฐิเตน กตํ โหติ อลเมตํ สพฺพนฺติ อวุตฺตํ
โหติ น คิลานาติริตฺตํ โหติ เอตํ อนติริตฺตํ นาม อติริตฺตํ
นาม กปฺปิยกตํ โหติ ปฏิคฺคหิตกตํ โหติ อุจฺจาริตกตํ โหติ
หตฺถปาเส กตํ โหติ ภุตฺตาวินา กตํ โหติ ภุตฺตาวินา ปวาริเตน
อาสนา อวุฏฺฐิเตน กตํ โหติ อลเมตํ สพฺพนฺติ วุตฺตํ โหติ
คิลานาติริตฺตํ โหติ เอตํ อติริตฺตํ นาม ขาทนียํ นาม ปญฺจ
โภชนานิ ยามกาลิกํ สตฺตาหกาลิกํ ยาวชีวิกํ ฐเปตฺวา อวเสสํ
ขาทนียํ นาม โภชนียํ นาม ปญฺจ โภชนานิ โอทโน กุมฺมาโส
สตฺตุ มจฺโฉ มํสํ ขาทิสฺสามิ ภุญฺชิสฺสามีติ ปฏิคฺคณฺหาติ อาปตฺติ
ทุกฺกฏสฺส อชฺโฌหาเร อชฺโฌหาเร อาปตฺติ ปาจิตฺติยสฺส
อนติริตฺเต อนติริตฺตสญฺญี ขาทนียํ วา โภชนียํ วา
ขาทติ วา ภุญฺชติ วา อาปตฺติ ปาจิตฺติยสฺส อนติริตฺเต
เวมติโก ขาทนียํ วา โภชนียํ วา ขาทติ วา ภุญฺชติ วา
อาปตฺติ ปาจิตฺติยสฺส อนติริตฺเต อติริตฺตสญฺญี ขาทนียํ วา
โภชนียํ วา ขาทติ วา ภุญฺชติ วา อาปตฺติ ปาจิตฺติยสฺส



ยามกาลิกํ สตฺตาหกาลิกํ ยาวชีวิกํ อาหารตฺถาย ปฏิคฺคณฺหาติ
อาปตฺติ ทุกฺกฏสฺส อชฺโฌหาเร อชฺโฌหาเร อาปตฺติ ทุกฺกฏสฺส
อติริตฺเต อนติริตฺตสญฺญี อาปตฺติ ทุกฺกฏสฺส อติริตฺเต เวมติโก
อาปตฺติ ทุกฺกฏสฺส อติริตฺเต อติริตฺตสญฺญี อนาปตฺติ
อนาปตฺติ อติริตฺตํ การาเปตฺวา ภุญฺชติ อติริตฺตํ
การาเปตฺวา ภุญฺชิสฺสามีติ ปฏิคฺคณฺหาติ อญฺญสฺสตฺถาย หรนฺโต
คจฺฉติ คิลานสฺส เสสกํ ภุญฺชติ ยามกาลิกํ สตฺตาหกาลิกํ
ยาวชีวิกํ สติ ปจฺจเย ปริภุญฺชติ อุมฺมตฺตกสฺส อาทิกมฺมิกสฺสาติ
ปญฺจมสิกฺขาปทํ นิฏฺฐิตํ



ฉฏฺฐสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน เทฺว ภิกฺขู
โกสเลสุ ชนปเทสุ สาวตฺถึ อทฺธานมคฺคปฏิปนฺนา โหนฺติ เอโก
ภิกฺขุ อนาจารํ อาจรติ ทุติโย ภิกฺขุ ตํ ภิกฺขุํ เอตทโวจ มา
อาวุโส เอวรูปํ อกาสิ เนตํ กปฺปตีติ โส ตสฺมึ อุปนนฺธิ
อถโข เต ภิกฺขู สาวตฺถึ อคมํสุ เตน โข ปน สมเยน
สาวตฺถิยํ อญฺญตรสฺส ปูคสฺส สงฺฆภตฺตํ โหติ ทุติโย ภิกฺขุ
ภุตฺตาวี ปวาริโต โหติ อุปนทฺโธ ภิกฺขุ ญาติกุลํ คนฺตฺวา
ปิณฺฑปาตํ อาทาย เยน โส ภิกฺขุ เตนุปสงฺกมิ อุปสงฺกมิตฺวา
ตํ ภิกฺขุํ เอตทโวจ ภุญฺชาหิ อาวุโสติ อลํ อาวุโส
ปริปุณฺโณมฺหีติ สุนฺทโร อาวุโส ปิณฺฑปาโต ภุญฺชาหีติ
อถโข โส ภิกฺขุ เตน ภิกฺขุนา นิปฺปิฬิยมาโน ตํ ปิณฺฑปาตํ
ภุญฺชิ อุปนทฺโธ ภิกฺขุ ตํ ภิกฺขุํ เอตทโวจ ตฺวํ หิ นาม
อาวุโส มํ วตฺตพฺพํ มญฺญสิ ยํ ตฺวํ ภุตฺตาวี ปวาริโต อนติริตฺตํ
โภชนํ ภุญฺชสีติ นนุ อาวุโส อาจิกฺขิตพฺพนฺติ นนุ อาวุโส
ปุจฺฉิตพฺพนฺติ อถโข โส ภิกฺขุ ภิกฺขูนํ เอตมตฺถํ อาโรเจสิ
เย เต ภิกฺขู อปฺปิจฺฉา เป เต อุชฺฌายนฺติ ขียนฺติ วิปาเจนฺติ
กถํ หิ นาม ภิกฺขุ ภิกฺขุํ ภุตฺตาวึ ปวาริตํ อนติริตฺเตน โภชเนน



อภิหฏฺฐุํ ปวาเรสฺสตีติ เป สจฺจํ กิร ตฺวํ ภิกฺขุ ภิกฺขุํ ภุตฺตาวึ
ปวาริตํ อนติริตฺเตน โภชเนน อภิหฏฺฐุํ ปวาเรสีติ สจฺจํ ภควาติ
วิครหิ พุทฺโธ ภควา กถํ หิ นาม ตฺวํ โมฆปุริส ภิกฺขุํ ภุตฺตาวึ
ปวาริตํ อนติริตฺเตน โภชเนน อภิหฏฺฐุํ ปวาเรสฺสสิ เนตํ โมฆปุริส
อปฺปสนฺนานํ วา ปสาทาย ปสนฺนานํ วา ภิยฺโยภาวาย เป
เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ โย ปน
ภิกฺขุ ภิกฺขุํ ภุตฺตาวึ ปวาริตํ อนติริตฺเตน ขาทนีเยน วา โภชนีเยนท
วา อภิหฏฺฐุํ ปวาเรยฺย หนฺท ภิกฺขุ ขาท วา ภุญฺช วาติ
ชานํ อาสาทนาเปกฺโข ภุตฺตสฺมึ ปาจิตฺติยนฺติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ ภิกฺขุนฺติ อญฺญํ ภิกฺขุํ
ภุตฺตาวี นาม ปญฺจนฺนํ โภชนานํ อญฺญตรํ โภชนํ อนฺตมโส
กุสคฺเคนปิ ภุตฺตํ โหติ ปวาริโต นาม อสนํ ปญฺญายติ
โภชนํ ปญฺญายติ หตฺถปาเส ฐิโต อภิหรติ ปฏิกฺเขโป
ปญฺญายติ อนติริตฺตํ นาม อกปฺปิยกตํ โหติ อปฺปฏิคฺคหิตกตํ
โหติ อนุจฺจาริตกตํ โหติ อหตฺถปาเส กตํ โหติ อภุตฺตาวินา
กตํ โหติ ภุตฺตาวินา ปวาริเตน อาสนา วุฏฺฐิเตน กตํ โหติ
อลเมตํ สพฺพนฺติ อวุตฺตํ โหติ น คิลานาติริตฺตํ โหติ เอตํ
อนติริตฺตํ นาม ขาทนียํ นาม ปญฺจ โภชนานิ ยามกาลิกํ
สตฺตาหกาลิกํ ยาวชีวิกํ ฐเปตฺวา อวเสสํ ขาทนียํ นาม โภชนียํ


นาม ปญฺจ โภชนานิ โอทโน กุมฺมาโส สตฺตุ มจฺโฉ มํสํ
อภิหฏฺฐุํ ปวาเรยฺยาติ ยาวตกํ อิจฺฉสิ ตาวตกํ คณฺหาหีติ
ชานาติ นาม สามํ วา ชานาติ อญฺเญ วา ตสฺส อาโรเจนฺติ
โส วา อาโรเจติ อาสาทนาเปกฺโขติ อิมินา อิมํ โจเทสฺสามิ
สาเรสฺสามิ ปฏิโจเทสฺสามิ ปฏิสาเรสฺสามิ มงฺกก กริสฺสามีติ
อภิหรติ อาปตฺติ ทุกฺกฏสฺส ตสฺส วจเนน ขาทิสฺสามิ ภุญฺชิสฺสามีติ
ปฏิคฺคณฺหาติ อาปตฺติ ทุกฺกฏสฺส อชฺโฌหาเร อชฺโฌหาเร
อาปตฺติ ทุกฺกฏสฺส โภชนปริโยสาเน อาปตฺติ ปาจิตฺติยสฺส
ปวาริเต ปวาริตสญฺญี อนติริตฺเตน ขาทนีเยน วา
โภชนีเยน วา อภิหฏฺฐุํ ปวาเรติ อาปตฺติ ปาจิตฺติยสฺส
ปวาริเต เวมติโก อนติริตฺเตน ขาทนีเยน วา โภชนีเยน วา
อภิหฏฺฐุํ ปวาเรติ อาปตฺติ ทุกฺกฏสฺส ปวาริเต อปฺปวาริตสญฺญี
อนติริตฺเตน ขาทนีเยน วา โภชนีเยน วา อภิหฏฺฐุํ ปวาเรติ
อนาปตฺติ ยามกาลิกํ สตฺตาหกาลิกํ ยาวชีวิกํ อาหารตฺถาย
อภิหรติ อาปตฺติ ทุกฺกฏสฺส ตสฺส วจเนน ขาทิสฺสามิ
ภุญฺชิสฺสามีติ ปฏิคฺคณฺหาติ อาปตฺติ ทุกฺกฏสฺส อชฺโฌหาเร
อชฺโฌหาเร อาปตฺติ ทุกฺกฏสฺส อปฺปวาริเต ปวาริตสญฺญี
อาปตฺติ ทุกฺกฏสฺส อปฺปวาริเต เวมติโก อาปตฺติ ทุกฺกฏสฺส
อปฺปวาริเต อปฺปวาริตสญฺญี อนาปตฺติ
อนาปตฺติ อติริตฺตํ กาเรตฺวา เทติ อติริตฺตํ


การาเปตฺวา ภุญฺชาหีติ เทติ อญฺญสฺสตฺถาย หรนฺโต คจฺฉาหีติ เทติ
คิลานสฺส เสสกํ เทติ ยามกาลิกํ สตฺตาหกาลิกํ ยาวชีวิกํ สติ
ปจฺจเย ปริภุญฺชาติ เทติ อุมฺมตฺตกสฺส อาทิกมฺมิกสฺสาติ
ฉฏฺฐสิกฺขาปทํ นิฏฺฐิตํ



สตฺตมสิกฺขาปทํ
เตน สมเยน พุทฺโธ ภควา ราชคเห วิหรติ เวฬุวเน
กลนฺทกนิวาเป เตน โข ปน สมเยน ราชคเห คิรคฺคสมชฺโช
โหติ สตฺตรสวคฺคิยา ภิกฺขู คิรคฺคสมชฺชํ ทสฺสนาย อคมํสุ
มนุสฺสา สตฺตรสวคฺคิเย ภิกฺขู ปสฺสิตฺวา นฺหาเปตฺวา วิลิมฺเปตฺวา
โภเชตฺวา ขาทนียํ อทํสุ สตฺตรสวคฺคิยา ภิกฺขู ขาทนียํ อาทาย
อารามํ คนฺตฺวา ฉพฺพคฺคิเย ภิกฺขู เอตทโวจุํ คณฺหถาวุโส
ขาทนียํ ขาทถาติ กุโต ตุเมฺหหิ อาวุโส ขาทนียํ ลทฺธนฺติ
สตฺตรสวคฺคิยา ภิกฺขู ฉพฺพคฺคิยานํ ภิกฺขูนํ เอตมตฺถํ อาโรเจสุํ
กึ ปน ตุเมฺห อาวุโส วิกาเล โภชนํ ภุญฺชถาติ เอวมาวุโสติ
ฉพฺพคฺคิยา ภิกฺขู อุชฺฌายนฺติ ขียนฺติ วิปาเจนฺติ กถํ หิ นาม
สตฺตรสวคฺคิยา ภิกฺขู วิกาเล โภชนํ ภุญฺชิสฺสนฺตีติ อถโข
ฉพฺพคฺคิยา ภิกฺขู ภิกฺขูนํ เอตมตฺถํ อาโรเจสุํ เย เต ภิกฺขู
อปฺปิจฺฉา เป เต อุชฺฌายนฺติ ขียนฺติ วิปาเจนฺติ กถํ หิ
นาม สตฺตรสวคฺคิยา ภิกฺขู วิกาเล โภชนํ ภุญฺชิสฺสนฺตีติ เป
สจฺจํ กิร ตุเมฺห ภิกฺขเว วิกาเล โภชนํ ภุญฺชถาติ สจฺจํ
ภควาติ วิครหิ พุทฺโธ ภควา กถํ หิ นาม ตุเมฺห โมฆปุริสา
วิกาเล โภชนํ ภุญฺชิสฺสถ เนตํ โมฆปุริสา อปฺปสนฺนานํ วา
ปสาทาย ปสนฺนานํ วา ภิยฺโยภาวาย เป เอวญฺจ ปน
ภิกฺขเว อิมํ สิกฺขาปทํ อุทฺทิเสยฺยาถ โย ปน ภิกฺขุ วิกาเล


ขาทนียํ วา โภชนียํ วา ขาเทยฺย วา ภุญฺเชยฺย วา ปาจิตฺติยนฺติ
โย ปนาติ โย ยาทิโส เป ภิกฺขูติ เป
อยํ อิมสฺมึ อตฺเถ อธิปฺเปโต ภิกฺขูติ วิกาโล นาม มชฺฌนฺติเก
วีติวตฺเต ยาว อรุณุคฺคมนา ขาทนียํ นาม ปญฺจ โภชนานิ
ยามกาลิกํ สตฺตาหกาลิกํ ยาวชีวิกํ ฐเปตฺวา อวเสสํ ขาทนียํ
นาม โภชนียํ นาม ปญฺจ โภชนานิ โอทโน กุมฺมาโส สตฺตุ
มจฺโฉ มํสํ ขาทิสฺสามิ ภุญฺชิสฺสามีติ ปฏิคฺคณฺหาติ อาปตฺติ
ทุกฺกฏสฺส อชฺโฌหาเร อชฺโฌหาเร อาปตฺติ ปาจิตฺติยสฺส
วิกาเล วิกาลสญฺญี ขาทนียํ วา โภชนียํ วา ขาทติ
วา ภุญฺชติ วา อาปตฺติ ปาจิตฺติยสฺส วิกาเล เวมติโก
ขาทนียํ วา โภชนียํ วา ขาทติ วา ภุญฺชติ วา อาปตฺติ
ปาจิตฺติยสฺส วิกาเล กาลสญฺญี ขาทนียํ วา โภชนียํ วา
ขาทติ วา ภุญฺชติ วา อาปตฺติ ปาจิตฺติยสฺส ยามกาลิกํ
สตฺตาหกาลิกํ ยาวชีวิกํ อาหารตฺถาย ปฏิคฺคณฺหาติ อาปตฺติ
ทุกฺกฏสฺส อชฺโฌหาเร อชฺโฌหาเร อาปตฺติ ทุกฺกฏสฺส กาเล
วิกาลสญฺญี อาปตฺติ ทุกฺกฏสฺส กาเล เวมติโก อาปตฺติ
ทุกฺกฏสฺส กาเล กาลสญฺญี อนาปตฺติ
อนาปตฺติ ยามกาลิกํ สตฺตาหกาลิกํ ยาวชีวิกํ สติ
ปจฺจเย ปริภุญฺชติ อุมฺมตฺตกสฺส อาทิกมฺมิกสฺสาติ
สตฺตมสิกฺขาปทํ นิฏฺฐิตํ



อฏฺฐมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน อายสฺมโต
อานนฺทสฺส อุปชฺฌาโย อายสฺมา เวฬฏฺฐสีโส อรญฺเญ วิหรติ
โส ปิณฺฑาย จริตฺวา พหุํ ปิณฺฑปาตํ ลภิตฺวา สุกฺขํ กูรํ อารามํ
หริตฺวา สุกฺขาเปตฺวา นิกฺขิปติ ยทา อาหาเรน อตฺโถ โหติ
ตทา อุทเกน เตเมตฺวา ภุญฺชติ จิเรน คามํ ปิณฺฑาย ปวิสติ
ภิกฺขู อายสฺมนฺตํ เวฬฏฺฐสีสํ เอตทโวจุํ กิสฺส ตฺวํ อาวุโส
จิเรน คามํ ปิณฺฑาย ปวิสสีติ อถโข อายสฺมา เวฬฏฺฐสีโส
ภิกฺขูนํ เอตมตฺถํ อาโรเจสิ กึ ปน ตฺวํ อาวุโส สนฺนิธิการกํ
โภชนํ ภุญฺชสีติ เอวมาวุโสติ เย เต ภิกฺขู อปฺปิจฺฉา เป เต
อุชฺฌายนฺติ ขียนฺติ วิปาเจนฺติ กถํ หิ นาม อายสฺมา เวฬฏฺฐสีโส
สนฺนิธิการกํ โภชนํ ภุญฺชิสฺสตีติ เป สจฺจํ กิร ตฺวํ เวฬฏฺฐสีส
สนฺนิธิการกํ โภชนํ ภุญฺชสีติ สจฺจํ ภควาติ วิครหิ พุทฺโธ
ภควา กถํ หิ นาม ตฺวํ เวฬฏฺฐสีส สนฺนิธิการกํ โภชนํ
ภุญฺชิสฺสสิ เนตํ เวฬฏฺฐสีส อปฺปสนฺนานํ วา ปสาทาย ปสนฺนานํ
วา ภิยฺโยภาวาย เป เอวญฺจ ปน ภิกฺขเว อิมํ สิกฺขาปทํ
อุทฺทิเสยฺยาถ โย ปน ภิกฺขุ สนฺนิธิการกํ ขาทนียํ วา โภชนียํ



วา ขาเทยฺย วา ภุญฺเชยฺย วา ปาจิตฺติยนฺติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ สนฺนิธิการกํ นาม อชฺช
ปฏิคฺคหิตํ อปรชฺช ขาทิตํ โหติ ขาทนียํ นาม ปญฺจ โภชนานิ
ยามกาลิกํ สตฺตาหกาลิกํ ยาวชีวิกํ ฐเปตฺวา อวเสสํ ขาทนียํ
นาม โภชนียํ นาม ปญฺจ โภชนานิ โอทโน กุมฺมาโส สตฺตุ
มจฺโฉ มํสํ ขาทิสฺสามิ ภุญฺชิสฺสามีติ ปฏิคฺคณฺหาติ อาปตฺติ
ทุกฺกฏสฺส อชฺโฌหาเร อชฺโฌหาเร อาปตฺติ ปาจิตฺติยสฺส
สนฺนิธิการเก สนฺนิธิการกสญฺญี ขาทนียํ วา โภชนียํ วา
ขาทติ วา ภุญฺชติ วา อาปตฺติ ปาจิตฺติยสฺส สนฺนิธิการเก
เวมติโก ขาทนียํ วา โภชนียํ วา ขาทติ วา ภุญฺชติ วา อาปตฺติ
ปาจิตฺติยสฺส สนฺนิธิการเก อสนฺนิธิการกสญฺญี ขาทนียํ วา
โภชนียํ วา ขาทติ วา ภุญฺชติ วา อาปตฺติ ปาจิตฺติยสฺส
ยามกาลิกํ สตฺตาหกาลิกํ ยาวชีวิกํ อาหารตฺถาย ปฏิคฺคณฺหาติ
อาปตฺติ ทุกฺกฏสฺส อชฺโฌหาเร อชฺโฌหาเร อาปตฺติ ทุกฺกฏสฺส
อสนฺนิธิการเก สนฺนิธิการกสญฺญี อาปตฺติ ทุกฺกฏสฺส
อสนฺนิธิการเก เวมติโก อาปตฺติ ทุกฺกฏสฺส อสนฺนิธิการเก
อสนฺนิธิการกสญฺญี อนาปตฺติ
อนาปตฺติ ยาวกาลิกํ ยาวกาเล นิทหิตฺวา ภุญฺชติ
ยามกาลิกํ ยาเม นิทหิตฺวา ภุญฺชติ สตฺตาหกาลิกํ สตฺตาหํ


นิทหิตฺวา ภุญฺชติ ยาวชีวิกํ สติ ปจฺจเย ปริภุญฺชติ
อุมฺมตฺตกสฺส อาทิกมฺมิกสฺสาติ
อฏฺฐมสิกฺขาปทํ นิฏฺฐิตํ



นวมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน ฉพฺพคฺคิยา
ภิกฺขู ปณีตโภชนานิ อตฺตโน อตฺถาย วิญฺญาเปตฺวา ภุญฺชนฺติ
มนุสฺสา อุชฺฌายนฺติ ขียนฺติ วิปาเจนฺติ กถํ หิ นาม สมณา
สกฺยปุตฺติยา ปณีตโภชนานิ อตฺตโน อตฺถาย วิญฺญาเปตฺวา
ภุญฺชิสฺสนฺติ กสฺส สมฺปนฺนํ น มนาปํ กสฺส สาทุํ น รุจฺจตีติ
อสฺโสสุํ โข ภิกฺขู เตสํ มนุสฺสานํ อุชฺฌายนฺตานํ ขียนฺตานํ
วิปาเจนฺตานํ เย เต ภิกฺขู อปฺปิจฺฉา เป เต อุชฺฌายนฺติ
ขียนฺติ วิปาเจนฺติ กถํ หิ นาม ฉพฺพคฺคิยา ภิกฺขู ปณีตโภชนานิ
อตฺตโน อตฺถาย วิญฺญาเปตฺวา ภุญฺชิสฺสนฺตีติ เป สจฺจํ กิร
ตุเมฺห ภิกฺขเว ปณีตโภชนานิ อตฺตโน อตฺถาย วิญฺญาเปตฺวา
ภุญฺชถาติ สจฺจํ ภควาติ วิครหิ พุทฺโธ ภควา กถํ หิ
นาม ตุเมฺห โมฆปุริสา ปณีตโภชนานิ อตฺตโน อตฺถาย วิญฺญาเปตฺวา
ภุญฺชิสฺสถ เนตํ โมฆปุริสา อปฺปสนฺนานํ วา ปสาทาย
ปสนฺนานํ วา ภิยฺโยภาวาย เป เอวญฺจ ปน ภิกฺขเว อิมํ
สิกฺขาปทํ อุทฺทิเสยฺยาถ ยานิ โข ปน ตานิ ปณีตโภชนานิ
เสยฺยถีทํ สปฺปิ นวนีตํ เตลํ มธุ ผาณิตํ มจฺโฉ มํสํ ขีรํ ทธิ
โย ปน ภิกฺขุ เอวรูปานิ ปณีตโภชนานิ อตฺตโน อตฺถาย


วิญฺญาเปตฺวา ภุญฺเชยฺย ปาจิตฺติยนฺติ เอวญฺจิทํ ภควตา ภิกฺขูนํ
สิกฺขาปทํ ปญฺญตฺตํ โหติ
เตน โข ปน สมเยน ภิกฺขู คิลานา โหนฺติ
คิลานปุจฺฉกา ภิกฺขู คิลาเน ภิกฺขู เอตทโวจุํ กจฺจาวุโส ขมนียํ
กจฺจิ ยาปนียนฺติ ปุพฺเพ มยํ อาวุโส ปณีตโภชนานิ อตฺตโน
อตฺถาย วิญฺญาเปตฺวา ภุญฺชาม เตน โน ผาสุ โหติ อิทานิ
ปน ภควตา ปฏิกฺขิตฺตนฺติ กุกฺกุจฺจายนฺตา น วิญฺญาเปม เตน
โน น ผาสุ โหตีติ ภควโต เอตมตฺถํ อาโรเจสุํ อถโข
ภควา เอตสฺมึ นิทาเน เอตสฺมึ ปกรเณ ธมฺมึ กถํ กตฺวา ภิกฺขู
อามนฺเตสิ อนุชานามิ ภิกฺขเว คิลาเนน ภิกฺขุนา ปณีตโภชนานิ
อตฺตโน อตฺถาย วิญฺญาเปตฺวา ภุญฺชิตุํ เอวญฺจ ปน ภิกฺขเว
อิมํ สิกฺขาปทํ อุทฺทิเสยฺยาถ ยานิ โข ปน ตานิ ปณีตโภชนานิ
เสยฺยถีทํ สปฺปิ นวนีตํ เตลํ มธุ ผาณิตํ มจฺโฉ มํสํ ขีรํ ทธิ
โย ปน ภิกฺขุ เอวรูปานิ ปณีตโภชนานิ อคิลาโน อตฺตโน อตฺถาย
วิญฺญาเปตฺวา ภุญฺเชยฺย ปาจิตฺติยนฺติ
ยานิ โข ปน ตานิ ปณีตโภชนานีติ สปฺปิ นาม
โคสปฺปิ วา อชิกาสปฺปิ วา มหิสสปฺปิ วา เยสํ มํสํ กปฺปติ
เตสํ สปฺปิ นวนีตํ นาม เตสํเยว นวนีตํ เตลํ นาม ติลเตลํ
สาสปเตลํ มธุกเตลํ เอรณฺฑเตลํ วสาเตลํ มธุ นาม



มกฺขิกามธุ ผาณิตํ นาม อุจฺฉุมฺหา นิพฺพตฺตํ มจฺโฉ นาม อุทกจโร
วุจฺจติ มํสํ นาม เยสํ มํสํ กปฺปติ เตสํ มํสํ ขีรํ นาม
โคขีรํ วา อชิกาขีรํ วา มหิสขีรํ วา เยสํ มํสํ กปฺปติ เตสํ
ขีรํ ทธิ นาม เตสํเยว ทธิ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ เอวรูปานิ ปณีตโภชนานีติ
ตถารูปานิ ปณีตโภชนานิ อคิลาโน นาม ยสฺส วินา ปณีตโภชนานิ
ผาสุ โหติ คิลาโน นาม ยสฺส วินา ปณีตโภชนานิ
น ผาสุ โหติ อคิลาโน อตฺตโน อตฺถาย วิญฺญาเปติ ปโยเค
ทุกฺกฏํ ปฏิลาเภน ภุญฺชิสฺสามีติ ปฏิคฺคณฺหาติ อาปตฺติ
ทุกฺกฏสฺส อชฺโฌหาเร อชฺโฌหาเร อาปตฺติ ปาจิตฺติยสฺส
อคิลาโน อคิลานสญฺญี ปณีตโภชนานิ อตฺตโน อตฺถาย
วิญฺญาเปตฺวา ภุญฺชติ อาปตฺติ ปาจิตฺติยสฺส อคิลาโน เวมติโก
ปณีตโภชนานิ อตฺตโน อตฺถาย วิญฺญาเปตฺวา ภุญฺชติ อาปตฺติ
ปาจิตฺติยสฺส อคิลาโน คิลานสญฺญี ปณีตโภชนานิ อตฺตโน
อตฺถาย วิญฺญาเปตฺวา ภุญฺชติ อาปตฺติ ปาจิตฺติยสฺส คิลาโน
อคิลานสญฺญี อาปตฺติ ทุกฺกฏสฺส คิลาโน เวมติโก อาปตฺติ
ทุกฺกฏสฺส คิลาโน คิลานสญฺญี อนาปตฺติ




อนาปตฺติ คิลานสฺส คิลาโน หุตฺวา วิญฺญาเปตฺวา
อคิลาโน ภุญฺชติ คิลานสฺส เสสกํ ภุญฺชติ ญาตกานํ ปวาริตานํ
อญฺญสฺสตฺถาย อตฺตโน ธเนน อุมฺมตฺตกสฺส อาทิกมฺมิกสฺสาติ
นวมสิกฺขาปทํ นิฏฺฐิตํ



ทสมสิกฺขาปทํ
เตน สมเยน พุทฺโธ ภควา เวสาลิยํ วิหรติ มหาวเน
กูฏาคารสาลายํ เตน โข ปน สมเยน อญฺญตโร ภิกฺขุ
สพฺพปํสุกูลิโก สุสาเน วิหรติ โส มนุสฺเสหิ ทียมานํ น อิจฺฉติ
ปฏิคฺคเหตุํ สุสาเนปิ รุกฺขมูเลปิ อุมฺมาเรปิ อยฺยโวสาฏิตกานิ
สามํ คเหตฺวา ภุญฺชติ มนุสฺสา อุชฺฌายนฺติ ขียนฺติ วิปาเจนฺติ
กถํ หิ นาม อยํ ภิกฺขุ อมฺหากํ อยฺยโวสาฏิตกานิ สามํ คเหตฺวา
ภุญฺชิสฺสติ เถโรยํ ภิกฺขุ วธโร มนุสฺสมํสํ มญฺเญ ขาทตีติ
อสฺโสสุํ โข ภิกฺขู เตสํ มนุสฺสานํ อุชฺฌายนฺตานํ ขียนฺตานํ
วิปาเจนฺตานํ เย เต ภิกฺขู อปฺปิจฺฉา เป เต อุชฺฌายนฺติ
ขียนฺติ วิปาเจนฺติ กถํ หิ นาม ภิกฺขุ อทินฺนํ มุขทฺวารํ อาหารํ
อาหริสฺสตีติ เป สจฺจํ กิร ตฺวํ ภิกฺขุ อทินฺนํ มุขทฺวารํ
อาหารํ อาหรสีติ สจฺจํ ภควาติ วิครหิ พุทฺโธ ภควา
กถํ หิ นาม ตฺวํ โมฆปุริส อทินฺนํ มุขทฺวารํ อาหารํ อาหริสฺสสิ
เนตํ โมฆปุริส อปฺปสนฺนานํ วา ปสาทาย ปสนฺนานํ วา ภิยฺโยภาวาย
เป เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ
โย ปน ภิกฺขุ อทินฺนํ มุขทฺวารํ อาหารํ อาหเรยฺย ปาจิตฺติยนฺติ
เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติ
เตน โข ปน สมเยน ภิกฺขู อุทกทนฺตโปเณ กุกฺกุจฺจายนฺติ



ภควโต เอตมตฺถํ อาโรเจสุํ อนุชานามิ ภิกฺขเว
อุทกทนฺตโปณํ สามํ คเหตฺวา ภุญฺชิตุํ เอวญฺจ ปน ภิกฺขเว อิมํ
สิกฺขาปทํ อุทฺทิเสยฺยาถ โย ปน ภิกฺขุ อทินฺนํ มุขทฺวารํ อาหารํ
อาหเรยฺย อญฺญตฺร อุทกทนฺตโปณา ปาจิตฺติยนฺติ
โย ปนาติ โย ยาทิโส เป ภิกฺขูติ เป
อยํ อิมสฺมึ อตฺเถ อธิปฺเปโต ภิกฺขูติ อทินฺนํ นาม
อปฺปฏิคฺคหิตกํ วุจฺจติ ทินฺนํ นาม กาเยน วา กายปฏิพทฺเธน วา
นิสฺสคฺคิเยน วา เทนฺเต หตฺถปาเส ฐิโต กาเยน วา กายปฏิพทฺเธน
วา ปฏิคฺคณฺหาติ เอตํ ทินฺนํ นาม อาหาโร นาม อุทกทนฺตโปณํ
ฐเปตฺวา ยงฺกิญฺจิ อชฺโฌหรณียํ เอโส อาหาโร นาม
อญฺญตฺร อุทกทนฺตโปณาติ ฐเปตฺวา อุทกทนฺตโปณํ ขาทิสฺสามิ
ภุญฺชิสฺสามีติ คณฺหาติ อาปตฺติ ทุกฺกฏสฺส อชฺโฌหาเร
อชฺโฌหาเร อาปตฺติ ปาจิตฺติยสฺส
อปฺปฏิคฺคหิตเก อปฺปฏิคฺคหิตกสญฺญี อทินฺนํ มุขทฺวารํ
อาหารํ อาหรติ อญฺญตฺร อุทกทนฺตโปณา อาปตฺติ
ปาจิตฺติยสฺส อปฺปฏิคฺคหิตเก เวมติโก อทินฺนํ มุขทฺวารํ อาหารํ
อาหรติ อญฺญตฺร อุทกทนฺตโปณา อาปตฺติ ปาจิตฺติยสฺส
อปฺปฏิคฺคหิตเก ปฏิคฺคหิตกสญฺญี อทินฺนํ มุขทฺวารํ อาหารํ อาหรติ
อญฺญตฺร อุทกทนฺตโปณา อาปตฺติ ปาจิตฺติยสฺส ปฏิคฺคหิตเก
อปฺปฏิคฺคหิตกสญฺญี อาปตฺติ ทุกฺกฏสฺส ปฏิคฺคหิตเก เวมติโก



อาปตฺติ ทุกฺกฏสฺส ปฏิคฺคหิตเก ปฏิคฺคหิตกสญฺญี อนาปตฺติ
อนาปตฺติ อุทกทนฺตโปเณ จตฺตาริ มหาวิกตานิ สติ
ปจฺจเย อสติ กปฺปิยการเก สามํ คเหตฺวา ปริภุญฺชติ อุมฺมตฺตกสฺส
อาทิกมฺมิกสฺสาติ
ทสมสิกฺขาปทํ นิฏฺฐิตํ
โภชนวคฺโค จตุตฺโถ

ตสฺสุทฺทานํ
ปิณฺโฑ คณํ ปรํ ปูวํ เทฺว จ วุตฺตา ปวารณา
วิกาโล สนฺนิธิการํ ปณีตํ ทฺวารกํ ทสาติ




อเจลกวคฺคสฺส ปฐมสิกฺขาปทํ
เตน สมเยน พุทฺโธ ภควา เวสาลิยํ วิหรติ มหาวเน
กูฏาคารสาลายํ เตน โข ปน สมเยน สงฺฆสฺส ขาทนียํ อุปฺปนฺนํ
โหติ อถโข อายสฺมา อานนฺโท ภควโต เอตมตฺถํ อาโรเจสิ
เตนหานนฺท วิฆาสาทานํ ปูวํ เทหีติ เอวํ ภนฺเตติ โข อายสฺมา
อานนฺโท ภควโต ปฏิสฺสุณิตฺวา วิฆาสาเท ปฏิปาฏิยา นิสีทาเปตฺวา
เอเกกํ ปูวํ เทนฺโต อญฺญตริสฺสา ปริพฺพาชิกาย เอกํ มญฺญมาโน
เทฺว ปูเว อทาสิ สามนฺตา ปริพฺพาชิกาโย ตํ ปริพฺพาชิกํ
เอตทโวจุํ ชาโร เต เอโส สมโณติ น เมโส สมโณ
ชาโร เอกํ มญฺญมาโน เทฺว ปูเว อทาสีติ ทุติยมฺปิ โข
อายสฺมา อานนฺโท เอเกกํ ปูวํ เทนฺโต ตสฺสาเยว ปริพฺพาชิกาย
เอกํ มญฺญมาโน เทฺว ปูเว อทาสิ สามนฺตา ปริพฺพาชิกาโย
ตํ ปริพฺพาชิกํ เอตทโวจุํ ชาโร เต เอโส สมโณติ น เมโส
สมโณ ชาโร เอกํ มญฺญมาโน เทฺว ปูเว อทาสีติ ตติยมฺปิ
โข อายสฺมา อานนฺโท เอเกกํ ปูวํ เทนฺโต ตสฺสาเยว ปริพฺพาชิกาย
เอกํ มญฺญมาโน เทฺว ปูเว อทาสิ สามนฺตา ปริพฺพาชิกาโย
ตํ ปริพฺพาชิกํ เอตทโวจุํ ชาโร เต เอโส สมโณติ น เมโส
สมโณ ชาโร เอกํ มญฺญมาโน เทฺว ปูเว อทาสีติ ชาโร น
ชาโรติ อุปฺผณฺฑึสุ อญฺญตโรปิ อาชีวโก ปริเวสนํ อคมาสิ
อญฺญตโร ภิกฺขุ ปหูเตน สปฺปินา โอทนํ มทฺทิตฺวา ตสฺส


อาชีวกสฺส มหนฺตํ ปิณฺฑํ อทาสิ อถโข โส อาชีวโก ตํ
ปิณฺฑํ อาทาย อคมาสิ อญฺญตโร อาชีวโก ตํ อาชีวกํ
เอตทโวจ กุโต ตยา อาวุโส ปิณฺโฑ ลทฺโธติ ตสฺสาวุโส
สมณสฺส โคตมสฺส มุณฺฑกคหปติกสฺส ปริเวสนาย ลทฺโธติ
อสฺโสสุํ โข อุปาสกา เตสํ อาชีวกานํ อิมํ กถาสลฺลาปํ
อถโข เต อุปาสกา เยน ภควา เตนุปสงฺกมึสุ อุปสงฺกมิตฺวา
ภควนฺตํ อภิวาเทตฺวา เอกมนฺตํ นิสีทึสุ เอกมนฺตํ นิสินฺนา โข
เต อุปาสกา ภควนฺตํ เอตทโวจุํ อิเม ภนฺเต ติตฺถิยา อวณฺณกามา
พุทฺธสฺส อวณฺณกามา ธมฺมสฺส อวณฺณกามา สงฺฆสฺส
สาธุ ภนฺเต อยฺยา ติตฺถิยานํ สหตฺถา น ทเทยฺยุนฺติ อถโข
ภควา เต อุปาสเก ธมฺมิยา กถาย สนฺทสฺเสสิ สมาทเปสิ
สมุตฺเตเชสิ สมฺปหํเสสิ อถโข เต อุปาสกา ภควตา ธมฺมิยา
กถาย สนฺทสฺสิตา สมาทปิตา สมุตฺเตชิตา สมฺปหํสิตา อุฏฺฐายาสนา
ภควนฺตํ อภิวาเทตฺวา ปทกฺขิณํ กตฺวา ปกฺกมึสุ อถโข ภควา
เอตสฺมึ นิทาเน เอตสฺมึ ปกรเณ ภิกฺขุสงฺฆํ สนฺนิปาตาเปตฺวา
ภิกฺขูนํ ตทนุจฺฉวิกํ ตทนุโลมิกํ ธมฺมึ กถํ กตฺวา ภิกฺขู อามนฺเตสิ
เตนหิ ภิกฺขเว ภิกฺขูนํ สิกฺขาปทํ ปญฺญาเปสฺสามิ ทส อตฺถวเส
ปฏิจฺจ สงฺฆสุฏฺฐุตาย สงฺฆผาสุตาย เป สทฺธมฺมฏฺฐิติยา
วินยานุคฺคหาย เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ
โย ปน ภิกฺขุ อเจลกสฺส วา ปริพฺพาชกสฺส วา ปริพฺพาชิกาย



วา สหตฺถา ขาทนียํ วา โภชนียํ วา ทเทยฺย ปาจิตฺติยนฺติ
โย ปนาติ โย ยาทิโส เป ภิกฺขูติ เป
อยํ อิมสฺมึ อตฺเถ อธิปฺเปโต ภิกฺขูติ อเจลโก นาม โย
โกจิ ปริพฺพาชกสมาปนฺโน นคฺโค ปริพฺพาชโก นาม ภิกฺขุญฺจ
สามเณรญฺจ ฐเปตฺวา โย โกจิ ปริพฺพาชกสมาปนฺโน ปริพฺพาชิกา
นาม ภิกฺขุนิญฺจ สิกฺขมานญฺจ สามเณริญฺจ ฐเปตฺวา ยา กาจิ
ปริพฺพาชิกสมาปนฺนา ขาทนียํ นาม ปญฺจ โภชนานิ อุทกทนฺตโปณํ
ฐเปตฺวา อวเสสํ ขาทนียํ นาม โภชนียํ นาม ปญฺจ
โภชนานิ โอทโน กุมฺมาโส สตฺตุ มจฺโฉ มํสํ ทเทยฺยาติ กาเยน
วา กายปฏิพทฺเธน วา นิสฺสคฺคิเยน วา เทติ อาปตฺติ ปาจิตฺติยสฺส
ติตฺถิเย ติตฺถิยสญฺญี สหตฺถา ขาทนียํ วา โภชนียํ
วา เทติ อาปตฺติ ปาจิตฺติยสฺส ติตฺถิเย เวมติโก สหตฺถา
ขาทนียํ วา โภชนียํ วา เทติ อาปตฺติ ปาจิตฺติยสฺส ติตฺถิเย
อติตฺถิยสญฺญี สหตฺถา ขาทนียํ วา โภชนียํ วา เทติ อาปตฺติ
ปาจิตฺติยสฺส อุทกทนฺตโปณํ เทติ อาปตฺติ ทุกฺกฏสฺส
อติตฺถิเย ติตฺถิยสญฺญี อาปตฺติ ทุกฺกฏสฺส อติตฺถิเย เวมติโก
อาปตฺติ ทุกฺกฏสฺส อติตฺถิเย อติตฺถิยสญฺญี อนาปตฺติ
อนาปตฺติ ทาเปติ น เทติ อุปนิกฺขิปิตฺวา เทติ
พาหิรเลปํ เทติ อุมฺมตฺตกสฺส อาทิกมฺมิกสฺสาติ
ปฐมสิกฺขาปทํ นิฏฺฐิตํ



ทุติยสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน อายสฺมา
อุปนนฺโท สกฺยปุตฺโต ภาตุโน สทฺธิวิหาริกํ ภิกฺขุํ เอตทโวจ
เอหาวุโส คามํ ปิณฺฑาย ปวิสิสฺสามาติ ตสฺส อทาเปตฺวา
อุยฺโยเชสิ คจฺฉาวุโส น เม ตยา สทฺธึ กถา วา นิสชฺชา
วา ผาสุ โหติ เอกกสฺส เม กถา วา นิสชฺชา วา ผาสุ
โหตีติ อถโข โส ภิกฺขุ อุปกฺกฏฺเฐ กาเล นาสกฺขิ ปิณฺฑาย
จริตุํ ปฏิกฺกมเนปิ ภตฺตวิสฺสคฺคํ น สมฺภาเวสิ ฉินฺนภตฺโต
อโหสิ อถโข โส ภิกฺขุ อารามํ คนฺตฺวา ภิกฺขูนํ เอตมตฺถํ
อาโรเจสิ เย เต ภิกฺขู อปฺปิจฺฉา เป เต อุชฺฌายนฺติ
ขียนฺติ วิปาเจนฺติ กถํ หิ นาม อายสฺมา อุปนนฺโท สกฺยปุตฺโต
ภิกฺขุํ เอหาวุโส คามํ ปิณฺฑาย ปวิสิสฺสามาติ ตสฺส อทาเปตฺวา
อุยฺโยเชสฺสตีติ เป สจฺจํ กิร ตฺวํ อุปนนฺท ภิกฺขุํ
เอหาวุโส คามํ ปิณฺฑาย ปวิสิสฺสามาติ ตสฺส อทาเปตฺวา
อุยฺโยเชสีติ สจฺจํ ภควาติ วิครหิ พุทฺโธ ภควา กถํ หิ นาม
ตฺวํ โมฆปุริส ภิกฺขุํ เอหาวุโส คามํ ปิณฺฑาย ปวิสิสฺสามาติ
ตสฺส อทาเปตฺวา อุยฺโยเชสฺสสิ เนตํ โมฆปุริส อปฺปสนฺนานํ
วา ปสาทาย ปสนฺนานํ วา ภิยฺโยภาวาย เป เอวญฺจ ปน


ภิกฺขเว อิมํ สิกฺขาปทํ อุทฺทิเสยฺยาถ โย ปน ภิกฺขุ ภิกฺขุํ เอวํ
วเทยฺย เอหาวุโส คามํ วา นิคมํ วา ปิณฺฑาย ปวิสิสฺสามาติ
ตสฺส ทาเปตฺวา วา อทาเปตฺวา วา อุยฺโยเชยฺย คจฺฉาวุโส
น เม ตยา สทฺธึ กถา วา นิสชฺชา วา ผาสุ โหติ เอกกสฺส
เม กถา วา นิสชฺชา วา ผาสุ โหตีติ เอตเทว ปจฺจยํ กริตฺวา
อนญฺญํ ปาจิตฺติยนฺติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ ภิกฺขุนฺติ อญฺญํ ภิกฺขุํ
เอหาวุโส คามํ วา นิคมํ วาติ คาโมปิ นิคโมปิ นครํปิ คาโม
เจว นิคโม จ ตสฺส ทาเปตฺวาติ ยาคุํ วา ภตฺตํ วา ขาทนียํ วา
โภชนียํ วา ทาเปตฺวา อทาเปตฺวาติ น กิญฺจิ ทาเปตฺวา
อุยฺโยเชยฺยาติ มาตุคาเมน สทฺธึ หสิตุกาโม กีฬิตุกาโม รโห
นิสีทิตุกาโม อนาจารํ อาจริตุกาโม เอวํ วเทติ คจฺฉาวุโส น
เม ตยา สทฺธึ กถา วา นิสชฺชา วา ผาสุ โหติ เอกกสฺส
เม กถา วา นิสชฺชา วา ผาสุ โหตีติ อุยฺโยเชติ อาปตฺติ
ทุกฺกฏสฺส ทสฺสนูปจารํ วา สวนูปจารํ วา วิชหนฺตสฺส อาปตฺติ
ทุกฺกฏสฺส วิชหิเต อาปตฺติ ปาจิตฺติยสฺส เอตเทว ปจฺจยํ
กริตฺวา อนญฺญนฺติ น อญฺโญ โกจิ ปจฺจโย โหติ อุยฺโยเชตุํ
อุปสมฺปนฺเน อุปสมฺปนฺนสญฺญี อุยฺโยเชติ อาปตฺติ




ปาจิตฺติยสฺส อุปสมฺปนฺเน เวมติโก อุยฺโยเชติ อาปตฺติ
ปาจิตฺติยสฺส อุปสมฺปนฺเน อนุปสมฺปนฺนสญฺญี อุยฺโยเชติ อาปตฺติ
ปาจิตฺติยสฺส กลิสาสนํ อาโรเปติ อาปตฺติ ทุกฺกฏสฺส
อนุปสมฺปนฺนํ อุยฺโยเชติ อาปตฺติ ทุกฺกฏสฺส กลิสาสนํ อาโรเปติ
อาปตฺติ ทุกฺกฏสฺส อนุปสมฺปนฺเน อุปสมฺปนฺนสญฺญี อาปตฺติ
ทุกฺกฏสฺส อนุปสมฺปนฺเน เวมติโก อาปตฺติ ทุกฺกฏสฺส
อนุปสมฺปนฺเน อนุปสมฺปนฺนสญฺญี อาปตฺติ ทุกฺกฏสฺส
อนาปตฺติ อุโภ เอกโต น ยาเปสฺสามาติ อุยฺโยเชติ
มหคฺฆํ ภณฺฑํ ปสฺสิตฺวา โลภธมฺมํ อุปฺปาเทสฺสตีติ อุยฺโยเชติ
มาตุคามํ ปสฺสิตฺวา อนภิรตึ อุปฺปาเทสฺสตีติ อุยฺโยเชติ คิลานสฺส
วา โอหียกสฺส วา วิหารปาลสฺส วา ยาคุํ วา ภตฺตํ วา
ขาทนียํ วา โภชนียํ วา นีหราติ อุยฺโยเชติ น อนาจารํ
อาจริตุกาโม สติ กรณีเย อุยฺโยเชติ อุมฺมตฺตกสฺส
อาทิกมฺมิกสฺสาติ
ทุติยสิกฺขาปทํ นิฏฺฐิตํ




ตติยสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน อายสฺมา
อุปนนฺโท สกฺยปุตฺโต สหายกสฺส ฆรํ คนฺตฺวา ตสฺส ปชาปติยา
สทฺธึ สยนีฆเร นิสชฺชํ กปฺเปสิ อถโข โส ปุริโส เยนายสฺมา
อุปนนฺโท สกฺยปุตฺโต เตนุปสงฺกมิ อุปสงฺกมิตฺวา อายสฺมนฺตํ
อุปนนฺทํ สกฺยปุตฺตํ อภิวาเทตฺวา เอกมนฺตํ นิสีทิ เอกมนฺตํ
นิสินฺโน โข โส ปุริโส ปชาปตึ เอตทโวจ เทหยฺยสฺส ภิกฺขนฺติ
อถโข สา อิตฺถี อายสฺมโต อุปนนฺทสฺส สกฺยปุตฺตสฺส ภิกฺขํ
อทาสิ อถโข โส ปุริโส อายสฺมนฺตํ อุปนนฺทํ สกฺยปุตฺตํ
เอตทโวจ คจฺฉถ ภนฺเต ยโต อยฺยสฺส ภิกฺขา ทินฺนาติ
อถโข สา อิตฺถี สลฺลกฺเขตฺวา ปริยุฏฺฐิโต อยํ ปุริโสติ อายสฺมนฺตํ
อุปนนฺทํ สกฺยปุตฺตํ เอตทโวจ นิสีทถ ภนฺเต มา อคมิตฺถาติ
ทุติยมฺปิ โข โส ปุริโส เป ตติยมฺปิ โข โส ปุริโส
อายสฺมนฺตํ อุปนนฺทํ สกฺยปุตฺตํ เอตทโวจ คจฺฉถ ภนฺเต ยโต
อยฺยสฺส ภิกฺขา ทินฺนาติ ตติยมฺปิ โข สา อิตฺถี อายสฺมนฺตํ
อุปนนฺทํ สกฺยปุตฺตํ เอตทโวจ นิสีทถ ภนฺเต มา อคมิตฺถาติ
อถโข โส ปุริโส นิกฺขมิตฺวา ภิกฺขู อุชฺฌาเปสิ อยํ ภนฺเต
อยฺโย อุปนนฺโท มยฺหํ ปชาปติยา สทฺธึ สยนีฆเร นิสินฺโน โส



มยา อุยฺโยชิยมาโน น อิจฺฉติ คนฺตุํ พหุกิจฺจา มยํ
พหุกรณียาติ เย เต ภิกฺขู อปฺปิจฺฉา เป เต อุชฺฌายนฺติ
ขียนฺติ วิปาเจนฺติ กถํ หิ นาม อายสฺมา อุปนนฺโท สกฺยปุตฺโต
สโภชเน กุเล อนุปขชฺช นิสชฺชํ กปฺเปสฺสตีติ เป สจฺจํ กิร
ตฺวํ อุปนนฺท สโภชเน กุเล อนุปขชฺช นิสชฺชํ กปฺเปสีติ สจฺจํ
ภควาติ วิครหิ พุทฺโธ ภควา กถํ หิ นาม ตฺวํ โมฆปุริส
สโภชเน กุเล อนุปขชฺช นิสชฺชํ กปฺเปสฺสสิ เนตํ โมฆปุริส
อปฺปสนฺนานํ วา ปสาทาย ปสนฺนานํ วา ภิยฺโยภาวาย เป
เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ โย ปน
ภิกฺขุ สโภชเน กุเล อนุปขชฺช นิสชฺชํ กปฺเปยฺย ปาจิตฺติยนฺติ
โย ปนาติ โย ยาทิโส เป ภิกฺขูติ เป
อยํ อิมสฺมึ อตฺเถ อธิปฺเปโต ภิกฺขูติ สโภชนํ นาม กุลํ
อิตฺถี เจว โหติ ปุริโส จ อุโภ อนิกฺขนฺตา โหนฺติ อุโภ
อวีตราคา อนุปขชฺชาติ อนุปวิสิตฺวา นิสชฺชํ กปฺเปยฺยาติ
มหลฺลเก ฆเร ปิฏฺฐิสงฺฆาตสฺส หตฺถปาสํ วิชหิตฺวา นิสีทติ
อาปตฺติ ปาจิตฺติยสฺส ขุทฺทเก ฆเร ปิฏฺฐิวํสํ อติกฺกมิตฺวา
นิสีทติ อาปตฺติ ปาจิตฺติยสฺส
สยนีฆเร สยนีฆรสญฺญี สโภชเน กุเล อนุปขชฺช นิสชฺชํ
กปฺเปติ อาปตฺติ ปาจิตฺติยสฺส สยนีฆเร เวมติโก สโภชเน
กุเล อนุปขชฺช นิสชฺชํ กปฺเปติ อาปตฺติ ปาจิตฺติยสฺส สยนีฆเร



นสยนีฆรสญฺญี สโภชเน กุเล อนุปขชฺช นิสชฺชํ กปฺเปติ อาปตฺติ
ปาจิตฺติยสฺส นสยนีฆเร สยนีฆรสญฺญี อาปตฺติ ทุกฺกฏสฺส
นสยนีฆเร เวมติโก อาปตฺติ ทุกฺกฏสฺส นสยนีฆเร
นสยนีฆรสญฺญี อนาปตฺติ
อนาปตฺติ มหลฺลเก ฆเร ปิฏฺฐิสงฺฆาตสฺส หตฺถปาสํ
อวิชหิตฺวา นิสีทติ ขุทฺทเก ฆเร ปิฏฺฐิวํสํ อนติกฺกมิตฺวา นิสีทติ
ภิกฺขุ ทุติโย โหติ อุโภ นิกฺขนฺตา โหนฺติ อุโภ วีตราคา
นสยนีฆเร อุมฺมตฺตกสฺส อาทิกมฺมิกสฺสาติ
ตติยสิกฺขาปทํ นิฏฺฐิตํ



จตุตฺถสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน อายสฺมา
อุปนนฺโท สกฺยปุตฺโต สหายกสฺส ฆรํ คนฺตฺวา ตสฺส ปชาปติยา
สทฺธึ รโห ปฏิจฺฉนฺเน อาสเน นิสชฺชํ กปฺเปสิ อถโข โส
ปุริโส อุชฺฌายติ ขียติ วิปาเจติ กถํ หิ นาม อยฺโย อุปนนฺโท
มยฺหํ ปชาปติยา สทฺธึ รโห ปฏิจฺฉนฺเน อาสเน นิสชฺชํ
กปฺเปสฺสตีติ อสฺโสสุํ โข ภิกฺขู ตสฺส ปุริสสฺส อุชฺฌายนฺตสฺส ขียนฺตสฺส
วิปาเจนฺตสฺส เย เต ภิกฺขู อปฺปิจฺฉา เป เต อุชฺฌายนฺติ
ขียนฺติ วิปาเจนฺติ กถํ หิ นาม อายสฺมา อุปนนฺโท สกฺยปุตฺโต
มาตุคาเมน สทฺธึ รโห ปฏิจฺฉนฺเน อาสเน นิสชฺชํ กปฺเปสฺสตีติ
เป สจฺจํ กิร ตฺวํ อุปนนฺท มาตุคาเมน สทฺธึ รโห ปฏิจฺฉนฺเน
อาสเน นิสชฺชํ กปฺเปสีติ สจฺจํ ภควาติ วิครหิ พุทฺโธ
ภควา กถํ หิ นาม ตฺวํ โมฆปุริส มาตุคาเมน สทฺธึ รโห
ปฏิจฺฉนฺเน อาสเน นิสชฺชํ กปฺเปสฺสสิ เนตํ โมฆปุริส อปฺปสนฺนานํ
วา ปสาทาย ปสนฺนานํ วา ภิยฺโยภาวาย เป เอวญฺจ
ปน ภิกฺขเว อิมํ สิกฺขาปทํ อุทฺทิเสยฺยาถ โย ปน ภิกฺขุ
มาตุคาเมน สทฺธึ รโห ปฏิจฺฉนฺเน อาสเน นิสชฺชํ กปฺเปยฺย
ปาจิตฺติยนฺติ


โย ปนาติ โย ยาทิโส เป ภิกฺขูติ เป
อยํ อิมสฺมึ อตฺเถ อธิปฺเปโต ภิกฺขูติ มาตุคาโม นาม มนุสฺสิตฺถี
น ยกฺขี น เปตี น ติรจฺฉานคตา อนฺตมโส ตทหุชาตาปิ
ทาริกา ปเคว มหนฺตตรี สทฺธินฺติ เอกโต รโห นาม
จกฺขุสฺส รโห โสตสฺส รโห จกฺขุสฺส รโห นาม น สกฺกา
โหติ อกฺขีนิ วา นิขนิยมาเน ภมุกํ วา อุกฺขิปิยมาเน สีสํ วา
อุกฺขิปิยมาเน ปสฺสิตุํ โสตสฺส รโห นาม น สกฺกา โหติ
ปกติกถา โสตุํ ปฏิจฺฉนฺนํ นาม อาสนํ กุฑฺเฑน วา กวาเฏน วา
กิลญฺเชน วา ปาณิปากาเรน วา รุกฺเขน วา ถมฺเภน วา โกฏฺฐฬิยา
วา เยน เกนจิ ปฏิจฺฉนฺนํ โหติ นิสชฺชํ กปฺเปยฺยาติ มาตุคาเม
นิสินฺเน ภิกฺขุ อุปนิสินฺโน วา โหติ อุปนิปนฺโน วา อาปตฺติ
ปาจิตฺติยสฺส ภิกฺขุ นิสินฺเน มาตุคาโม อุปนิสินฺโน วา โหติ
อุปนิปนฺโน วา อาปตฺติ ปาจิตฺติยสฺส อุโภ วา นิสินฺนา
โหนฺติ อุโภ วา นิปนฺนา อาปตฺติ ปาจิตฺติยสฺส
มาตุคาเม มาตุคามสญฺญี รโห ปฏิจฺฉนฺเน อาสเน
นิสชฺชํ กปฺเปติ อาปตฺติ ปาจิตฺติยสฺส มาตุคาเม เวมติโก
รโห ปฏิจฺฉนฺเน อาสเน นิสชฺชํ กปฺเปติ อาปตฺติ ปาจิตฺติยสฺส
มาตุคาเม อมาตุคามสญฺญี รโห ปฏิจฺฉนฺเน อาสเน นิสชฺชํ กปฺเปติ
อาปตฺติ ปาจิตฺติยสฺส ยกฺขิยา วา เปติยา วา ปณฺฑเกน





วา ติรจฺฉานคตมนุสฺสวิคฺคหิตฺถิยา วา สทฺธึ รโห ปฏิจฺฉนฺเน
อาสเน นิสชฺชํ กปฺเปติ อาปตฺติ ทุกฺกฏสฺส อมาตุคาเม
มาตุคามสญฺญี อาปตฺติ ทุกฺกฏสฺส อมาตุคาเม เวมติโก
อาปตฺติ ทุกฺกฏสฺส อมาตุคาเม อมาตุคามสญฺญี อนาปตฺติ
อนาปตฺติ โย โกจิ วิญฺญู ปุริโส ทุติโย โหติ ติฏฺฐติ
น นิสีทติ อรโหเปกฺโข อญฺญาวิหิโต นิสีทติ อุมฺมตฺตกสฺส
อาทิกมฺมิกสฺสาติ
จตุตฺถสิกฺขาปทํ นิฏฺฐิตํ





ปญฺจมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน อายสฺมา
อุปนนฺโท สกฺยปุตฺโต สหายกสฺส ฆรํ คนฺตฺวา ตสฺส ปชาปติยา
สทฺธึ เอโก เอกาย รโห นิสชฺชํ กปฺเปสิ อถโข โส ปุริโส
อุชฺฌายติ ขียติ วิปาเจติ กถํ หิ นาม อยฺโย อุปนนฺโท มยฺหํ
ปชาปตยา สทฺธึ เอโก เอกาย รโห นิสชฺชํ กปฺเปสฺสตีติ
อสฺโสสุํ โข ภิกฺขู ตสฺส ปุริสสฺส อุชฺฌายนฺตสฺส ขียนฺตสฺส
วิปาเจนฺตสฺส เย เต ภิกฺขู อปฺปิจฺฉา เป เต อุชฺฌายนฺติ
ขียนฺติ วิปาเจนฺติ กถํ หิ นาม อายสฺมา อุปนนฺโท สกฺยปุตฺโต
มาตุคาเมน สทฺธึ เอโก เอกาย รโห นิสชฺชํ กปฺเปสฺสตีติ
เป สจฺจํ กิร ตฺวํ อุปนนฺท มาตุคาเมน สทฺธึ เอโก เอกาย
รโห นิสชฺชํ กปฺเปสีติ สจฺจํ ภควาติ วิครหิ พุทฺโธ ภควา
กถํ หิ นาม ตฺวํ โมฆปุริส มาตุคาเมน สทฺธึ เอโก เอกาย
รโห นิสชฺชํ กปฺเปสฺสสิ เนตํ โมฆปุริส อปฺปสนฺนานํ วา ปสาทาย
ปสนฺนานํ วา ภิยฺโยภาวาย เป เอวญฺจ ปน ภิกฺขเว อิมํ
สิกฺขาปทํ อุทฺทิเสยฺยาถ โย ปน ภิกฺขุ มาตุคาเมน สทฺธึ เอโก
เอกาย รโห นิสชฺชํ กปฺเปยฺย ปาจิตฺติยนฺติ
โย ปนาติ โย ยาทิโส เป ภิกฺขูติ เป


อยํ อิมสฺมึ อตฺเถ อธิปฺเปโต ภิกฺขูติ มาตุคาโม นาม มนุสฺสิตฺถี
น ยกฺขี น เปตี น ติรจฺฉานคตา วิญฺญู ปฏิพลา สุภาสิตทุพฺภาสิตํ
ทุฏฺฐุลฺลาทุฏฺฐุลฺลํ อาชานิตุํ สทฺธินฺติ เอกโต เอโก
เอกายาติ ภิกฺขุ เจว โหติ มาตุคาโม จ รโห นาม จกฺขุสฺส
รโห โสตสฺส รโห จกฺขุสฺส รโห นาม น สกฺกา โหติ
อกฺขีนิ วา นิขนิยมาเน ภมุกํ วา อุกฺขิปิยมาเน สีสํ วา อุกฺขิปิยมาเน
ปสฺสิตุํ โสตสฺส รโห นาม น สกฺกา โหติ ปกติกถา โสตุํ
นิสชฺชํ กปฺเปยฺยาติ มาตุคาเม นิสินฺเน ภิกฺขุ อุปนิสินฺโน วา
โหติ อุปนิปนฺโน วา อาปตฺติ ปาจิตฺติยสฺส ภิกฺขุ นิสินฺเน
มาตุคาโม อุปนิสินฺโน วา โหติ อุปนิปนฺโน วา อาปตฺติ
ปาจิตฺติยสฺส อุโภ วา นิสินฺนา โหนฺติ อุโภ วา นิปนฺนา
อาปตฺติ ปาจิตฺติยสฺส
มาตุคาเม มาตุคามสญฺญี เอโก เอกาย รโห นิสชฺชํ
กปฺเปติ อาปตฺติ ปาจิตฺติยสฺส มาตุคาเม เวมติโก เอโก
เอกาย รโห นิสชฺชํ กปฺเปติ อาปตฺติ ปาจิตฺติยสฺส มาตุคาเม
อมาตุคามสญฺญี เอโก เอกาย รโห นิสชฺชํ กปฺเปติ อาปตฺติ
ปาจิตฺติยสฺส ยกฺขิยา วา เปติยา วา ปณฺฑเกน วา
ติรจฺฉานคตมนุสฺสวิคฺคหิตฺถิยา วา สทฺธึ เอโก เอกาย รโห นิสชฺชํ กปฺเปติ
อาปตฺติ ทุกฺกฏสฺส อมาตุคาเม มาตุคามสญฺญี อาปตฺติ
ทุกฺกฏสฺส อมาตุคาเม เวมติโก อาปตฺติ ทุกฺกฏสฺส


อมาตุคาเม อมาตุคามสญฺญี อนาปตฺติ
อนาปตฺติ โย โกจิ วิญฺญู ปุริโส ทุติโย โหติ ติฏฺฐติ
น นิสีทติ อรโหเปกฺโข อญฺญาวิหิโต นิสีทติ อุมฺมตฺตกสฺส
อาทิกมฺมิกสฺสาติ
ปญฺจมสิกฺขาปทํ นิฏฺฐิตํ



ฉฏฺฐสิกฺขาปทํ
เตน สมเยน พุทฺโธ ภควา ราชคเห วิหรติ เวฬุวเน
กลนฺทกนิวาเป เตน โข ปน สมเยน อายสฺมโต อุปนนฺทสฺส
สกฺยปุตฺตสฺส อุปฏฺฐากกุลํ อายสฺมนฺตํ อุปนนฺทํ สกฺยปุตฺตํ ภตฺเตน
นิมนฺเตสิ อญฺเญปิ ภิกฺขู ภตฺเตน นิมนฺเตสิ เตน โข ปน
สมเยน อายสฺมา อุปนนฺโท สกฺยปุตฺโต ปุเรภตฺตํ กุลานิ
ปยิรุปาสติ อถโข เต ภิกฺขู เต มนุสฺเส เอตทโวจุํ เทถาวุโส
ภตฺตนฺติ อาคเมถ ภนฺเต ยาว อยฺโย อุปนนฺโท อาคจฺฉตีติ
ทุติยมฺปิ โข เต ภิกฺขู เต มนุสฺเส เอตทโวจุํ เทถาวุโส ภตฺตนฺติ
อาคเมถ ภนฺเต ยาว อยฺโย อุปนนฺโท อาคจฺฉตีติ ตติยมฺปิ
โข เต ภิกฺขู เต มนุสฺเส เอตทโวจุํ เทถาวุโส ภตฺตํ ปุเร
กาโล อติกฺกมตีติ ยมฺปิ มยํ ภนฺเต ภตฺตํ กริมฺหา อยฺยสฺส
อุปนนฺทสฺส การณา อาคเมถ ภนฺเต ยาว อยฺโย อุปนนฺโท
อาคจฺฉตีติ อถโข อายสฺมา อุปนนฺโท สกฺยปุตฺโต ปุเรภตฺตํ
กุลานิ ปยิรุปาสิตฺวา ทิวา อาคจฺฉติ ภิกฺขู น จิตฺตรูปํ ภุญฺชึสุ
เย เต ภิกฺขู อปฺปิจฺฉา เป เต อุชฺฌายนฺติ ขียนฺติ วิปาเจนฺติ
กถํ หิ นาม อายสฺมา อุปนนฺโท สกฺยปุตฺโต นิมนฺติโต สภตฺโต
สมาโน ปุเรภตฺตํ กุเลสุ จาริตฺตํ อาปชฺชิสฺสตีติ เป สจฺจํ
กิร ตฺวํ อุปนนฺท นิมนฺติโต สภตฺโต สมาโน ปุเรภตฺตํ กุเลสุ


จาริตฺตํ อาปชฺชสีติ สจฺจํ ภควาติ วิครหิ พุทฺโธ ภควา
กถํ หิ นาม ตฺวํ โมฆปุริส นิมนฺติโต สภตฺโต สมาโน ปุเรภตฺตํ
กุเลสุ จาริตฺตํ อาปชฺชิสฺสสิ เนตํ โมฆปุริส อปฺปสนฺนานํ วา
ปสาทาย ปสนฺนานํ วา ภิยฺโยภาวาย เป เอวญฺจ ปน ภิกฺขเว
อิมํ สิกฺขาปทํ อุทฺทิเสยฺยาถ โย ปน ภิกฺขุ นิมนฺติโต สภตฺโต
สมาโน ปุเรภตฺตํ กุเลสุ จาริตฺตํ อาปชฺเชยฺย ปาจิตฺติยนฺติ
เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติ
เตน โข ปน สมเยน อายสฺมโต อุปนนฺทสฺส
สกฺยปุตฺตสฺส อุปฏฺฐากกุลํ สงฺฆสฺสตฺถาย ขาทนียํ ปาเหสิ อยฺยสฺส
อุปนนฺทสฺส ทสฺเสตฺวา สงฺฆสฺส ทาตพฺพนฺติ เตน โข ปน
สมเยน อายสฺมา อุปนนฺโท สกฺยปุตฺโต คามํ ปิณฺฑาย ปวิฏฺโฐ
โหติ อถโข เต มนุสฺสา อารามํ คนฺตฺวา ภิกฺขู ปุจฺฉึสุ
กหํ ภนฺเต อยฺโย อุปนนฺโทติ เอสาวุโส อายสฺมา อุปนนฺโท
สกฺยปุตฺโต คามํ ปิณฺฑาย ปวิฏฺโฐติ อิทํ ภนฺเต ขาทนียํ
อยฺยสฺส อุปนนฺทสฺส ทสฺเสตฺวา สงฺฆสฺส ทาตพฺพนฺติ ภควโต
เอตมตฺถํ อาโรเจสุํ เตนหิ ภิกฺขเว ปฏิคฺคเหตฺวา นิกฺขิปถ ยาว
อุปนนฺโท อาคจฺฉตีติ อถโข อายสฺมา อุปนนฺโท สกฺยปุตฺโต
ภควตา ปฏิกฺขิตฺตํ ปุเรภตฺตํ กุเลสุ จาริตฺตํ อาปชฺชิตุนฺติ ปจฺฉาภตฺตํ




กุลานิ ปยิรุปาสิตฺวา ทิวา ปฏิกฺกมิ ขาทนียํ อุสฺสาริยิตฺถ
เย เต ภิกฺขู อปฺปิจฺฉา เป เต อุชฺฌายนฺติ ขียนฺติ วิปาเจนฺติ
กถํ หิ นาม อายสฺมา อุปนนฺโท สกฺยปุตฺโต ปจฺฉาภตฺตํ กุเลสุ
จาริตฺตํ อาปชฺชิสฺสตีติ เป สจฺจํ กิร ตฺวํ อุปนนฺท ปจฺฉาภตฺตํ
กุเลสุ จาริตฺตํ อาปชฺชสีติ สจฺจํ ภควาติ วิครหิ
พุทฺโธ ภควา กถํ หิ นาม ตฺวํ โมฆปุริส ปจฺฉาภตฺตํ กุเลสุ
จาริตฺตํ อาปชฺชิสฺสสิ เนตํ โมฆปุริส อปฺปสนฺนานํ วา ปสาทาย
ปสนฺนานํ วา ภิยฺโยภาวาย เป เอวญฺจ ปน ภิกฺขเว อิมํ
สิกฺขาปทํ อุทฺทิเสยฺยาถ โย ปน ภิกฺขุ นิมนฺติโต สภตฺโต
สมาโน ปุเรภตฺตํ วา ปจฺฉาภตฺตํ วา กุเลสุ จาริตฺตํ อาปชฺเชยฺย
ปาจิตฺติยนฺติ เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ
โหติ
เตน โข ปน สมเยน ภิกฺขู จีวรทานสมเย
กุกฺกุจฺจายนฺตา กุลานิ น ปยิรุปาสนฺติ จีวรํ ปริตฺตํ อุปฺปชฺชติ
ภควโต เอตมตฺถํ อาโรเจสุํ อนุชานามิ ภิกฺขเว จีวรทานสมเย
กุลานิ ปยิรุปาสิตุํ เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ
โย ปน ภิกฺขุ นิมนฺติโต สภตฺโต สมาโน ปุเรภตฺตํ วา ปจฺฉาภตฺตํ
วา กุเลสุ จาริตฺตํ อาปชฺเชยฺย อญฺญตฺร สมยา ปาจิตฺติยํ
ตตฺถายํ สมโย จีวรทานสมโย อยํ ตตฺถ สมโยติ เอวญฺจิทํ
ภควตา ภิกฺขูนํ สิกฺขาปทํ ปญฺญตฺตํ โหติ


เตน โข ปน สมเยน ภิกฺขู จีวรกมฺมํ กโรนฺติ
อตฺโถ จ โหติ สูจิยาปิ สุตฺเตนปิ สตฺถเกนปิ ภิกฺขู กุกฺกุจฺจายนฺตา
กุลานิ น ปยิรุปาสนฺติ ภควโต เอตมตฺถํ อาโรเจสุํ
อนุชานามิ ภิกฺขเว จีวรการสมเย กุลานิ ปยิรุปาสิตุํ เอวญฺจ
ปน ภิกฺขเว อิมํ สิกฺขาปทํ อุทฺทิเสยฺยาถ โย ปน ภิกฺขุ นิมนฺติโต
สภตฺโต สมาโน ปุเรภตฺตํ วา ปจฺฉาภตฺตํ วา กุเลสุ จาริตฺตํ
อาปชฺเชยฺย อญฺญตฺร สมยา ปาจิตฺติยํ ตตฺถายํ สมโย
จีวรทานสมโย จีวรการสมโย อยํ ตตฺถ สมโยติ เอวญฺจิทํ
ภควตา ภิกฺขูนํ สิกฺขาปทํ ปญฺญตฺตํ โหติ
เตน โข ปน สมเยน ภิกฺขู คิลานา โหนฺติ อตฺโถ
จ โหติ เภสชฺเชหิ ภิกฺขู กุกฺกุจฺจายนฺตา กุลานิ น ปยิรุปาสนฺติ
ภควโต เอตมตฺถํ อาโรเจสุํ อนุชานามิ ภิกฺขเว สนฺตํ ภิกฺขุํ
อาปุจฺฉา กุลานิ ปยิรุปาสิตุํ เอวญฺจ ปน ภิกฺขเว อิมํ สิกฺขาปทํ
อุทฺทิเสยฺยาถ โย ปน ภิกฺขุ นิมนฺติโต สภตฺโต สมาโน สนฺตํ
ภิกฺขุํ อนาปุจฺฉา ปุเรภตฺตํ วา ปจฺฉาภตฺตํ วา กุเลสุ จาริตฺตํ
อาปชฺเชยฺย อญฺญตฺร สมยา ปาจิตฺติยํ ตตฺถายํ สมโย
จีวรทานสมโย จีวรการสมโย อยํ ตตฺถ สมโยติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ นิมนฺติโต นาม ปญฺจนฺนํ
โภชนานํ อญฺญตเรน โภชเนน นิมนฺติโต สภตฺโต นาม เยน


นิมนฺติโต เตน สภตฺโต สนฺตํ นาม ภิกฺขุํ สกฺกา โหติ
อาปุจฺฉา ปวิสิตุํ อสนฺตํ นาม ภิกฺขุํ น สกฺกา โหติ อาปุจฺฉา
ปวิสิตุํ ปุเรภตฺตํ นาม เยน นิมนฺติโต ตํ อภุตฺตาวี
ปจฺฉาภตฺตํ นาม เยน นิมนฺติโต อนฺตมโส กุสคฺเคนปิ ภุตฺตํ
โหติ กุลํ นาม จตฺตาริ กุลานิ ขตฺติยกุลํ พฺราหฺมณกุลํ
เวสฺสกุลํ สุทฺทกุลํ กุเลสุ จาริตฺตํ อาปชฺเชยฺยาติ อญฺญสฺส
ฆรุปจารํ โอกฺกมนฺตสฺส อาปตฺติ ทุกฺกฏสฺส ปฐมํ ปาทํ อุมฺมารํ
อติกฺกาเมติ อาปตฺติ ทุกฺกฏสฺส ทุติยํ ปาทํ อติกฺกาเมติ อาปตฺติ
ปาจิตฺติยสฺส อญฺญตฺร สมยาติ ฐเปตฺวา สมยํ จีวรทานสมโย
นาม อนตฺถเต กฐิเน วสฺสานสฺส ปจฺฉิโม มาโส อตฺถเต
กฐิเน ปญฺจ มาสา จีวรการสมโย นาม จีวเร กยิรมาเน
นิมนฺติเต นิมนฺติตสญฺญี สนฺตํ ภิกฺขุํ อนาปุจฺฉา
ปุเรภตฺตํ วา ปจฺฉาภตฺตํ วา กุเลสุ จาริตฺตํ อาปชฺชติ อญฺญตฺร
สมยา อาปตฺติ ปาจิตฺติยสฺส นิมนฺติเต เวมติโก สนฺตํ ภิกฺขุํ
อนาปุจฺฉา ปุเรภตฺตํ วา ปจฺฉาภตฺตํ วา กุเลสุ จาริตฺตํ อาปชฺชติ
อญฺญตฺร สมยา อาปตฺติ ปาจิตฺติยสฺส นิมนฺติเต อนิมนฺติตสญฺญี
สนฺตํ ภิกฺขุํ อนาปุจฺฉา ปุเรภตฺตํ วา ปจฺฉาภตฺตํ วา กุเลสุ จาริตฺตํ
อาปชฺชติ อญฺญตฺร สมยา อาปตฺติ ปาจิตฺติยสฺส อนิมนฺติเต
นิมนฺติตสญฺญี อาปตฺติ ทุกฺกฏสฺส อนิมนฺติเต เวมติโก
อาปตฺติ ทุกฺกฏสฺส อนิมนฺติเต อนิมนฺติตสญฺญี อนาปตฺติ


อนาปตฺติ สมเย สนฺตํ ภิกฺขุํ อาปุจฺฉา ปวิสติ
อสนฺตํ ภิกฺขุํ อนาปุจฺฉา ปวิสติ อญฺญสฺส ฆเรน มคฺโค โหติ
ฆรูปจาเรน มคฺโค โหติ อนฺตรารามํ คจฺฉติ ภิกฺขุนูปสฺสยํ
คจฺฉติ ติตฺถิยเสยฺยํ คจฺฉติ ปฏิกฺกมนํ คจฺฉติ ภตฺติยฆรํ
คจฺฉติ อาปทาสุ อุมฺมตฺตกสฺส อาทิกมฺมิกสฺสาติ
ฉฏฺฐสิกฺขาปทํ นิฏฺฐิตํ



สตฺตมสิกฺขาปทํ
เตน สมเยน พุทฺโธ ภควา สกฺเกสุ วิหรติ กปิลวตฺถุสฺมึ
นิโคฺรธาราเม เตน โข ปน สมเยน มหานามสฺส สกฺกสฺส
เภสชฺชํ อุสฺสนฺนํ โหติ อถโข มหานาโม สกฺโก เยน ภควา
เตนุปสงฺกมิ อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิ
เอกมนฺตํ นิสินฺโน โข มหานาโม สกฺโก ภควนฺตํ เอตทโวจ
อิจฺฉามหํ ภนฺเต สงฺฆํ จาตุมาสํ เภสชฺเชน ปวาเรตุนฺติ สาธุ
สาธุ มหานาม เตนหิ ตฺวํ มหานาม สงฺฆํ จาตุมาสํ เภสชฺเชน
ปวาเรหีติ ภิกฺขู กุกฺกุจฺจายนฺตา นาธิวาเสนฺติ ภควโต เอตมตฺถํ
อาโรเจสุํ อนุชานามิ ภิกฺขเว จาตุมาสปจฺจยปวารณํ สาทิตุนฺติ
เตน โข ปน สมเยน ภิกฺขู มหานามํ สกฺกํ ปริตฺตํเยว เภสชฺชํ
วิญฺญาเปนฺติ ตเถว มหานามสฺส สกฺกสฺส เภสชฺชํ อุสฺสนฺนํ
โหติ ทุติยมฺปิ โข มหานาโม สกฺโก เยน ภควา
เตนุปสงฺกมิ อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิ
เอกมนฺตํ นิสินฺโน โข มหานาโม สกฺโก ภควนฺตํ เอตทโวจ
อิจฺฉามหํ ภนฺเต สงฺฆํ อปรํปิ จาตุมาสํ เภสชฺเชน ปวาเรตุนฺติ
สาธุ สาธุ มหานาม เตนหิ ตฺวํ มหานาม สงฺฆํ อปรํปิ จาตุมาสํ
เภสชฺเชน ปวาเรหีติ ภิกฺขู กุกฺกุจฺจายนฺตา นาธิวาเสนฺติ ภควโต
เอตมตฺถํ อาโรเจสุํ อนุชานามิ ภิกฺขเว ปุน ปวารณํปิ สาทิตุนฺติ


เตน โข ปน สมเยน ภิกฺขู มหานามํ สกฺกํ ปริตฺตํเยว เภสชฺชํ
วิญฺญาเปนฺติ ตเถว มหานามสฺส สกฺกสฺส เภสชฺชํ อุสฺสนฺนํ
โหติ ตติยมฺปิ โข มหานาโม สกฺโก เยน ภควา เตนุปสงฺกมิ
อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิ
เอกมนฺตํ นิสินฺโน โข มหานาโม สกฺโก ภควนฺตํ เอตทโวจ
อิจฺฉามหํ ภนฺเต สงฺฆํ ยาวชีวํ เภสชฺเชน ปวาเรตุนฺติ สาธุ สาธุ
มหานาม เตนหิ ตฺวํ มหานาม สงฺฆํ ยาวชีวํ เภสชฺเชน
ปวาเรหีติ ภิกฺขู กุกฺกุจฺจายนฺตา นาธิวาเสนฺติ ภควโต เอตมตฺถํ
อาโรเจสุํ อนุชานามิ ภิกฺขเว นิจฺจปวารณํปิ สาทิตุนฺติ
เตน โข ปน สมเยน ฉพฺพคฺคิยา ภิกฺขู ทุนฺนิวตฺถา
โหนฺติ ทุปฺปารุตา อนากปฺปสมฺปนฺนา มหานาเมน สกฺเกน วุตฺตา
โหนฺติ กิสฺส ตุเมฺห ภนฺเต ทุนฺนิวตฺถา ทุปฺปารุตา อนากปฺปสมฺปนฺนา
นนุ นาม ปพฺพชิเตน สุนิวตฺเถน ภวิตพฺพํ สุปารุเตน
อากปฺปสมฺปนฺเนนาติ ฉพฺพคฺคิยา ภิกฺขู มหานาเม สกฺเก อุปนนฺธึสุ
อถโข ฉพฺพคฺคิยานํ ภิกฺขูนํ เอตทโหสิ เกน นุ โข
มยํ อุปาเยน มหานามํ สกฺกํ มงฺกก กเรยฺยามาติ อถโข
ฉพฺพคฺคิยานํ ภิกฺขูนํ เอตทโหสิ มหานาเมน อาวุโส สกฺเกน
สงฺโฆ เภสชฺเชน ปวาริโต หนฺท มยํ อาวุโส มหานามํ สกฺกํ



สปฺปึ วิญฺญาเปมาติ อถโข ฉพฺพคฺคิยา ภิกฺขู เยน มหานาโม
สกฺโก เตนุปสงฺกมึสุ อุปสงฺกมิตฺวา มหานามํ สกฺกํ เอตทโวจุํ
โทเณน อาวุโส สปฺปินา อตฺโถติ อชฺชุโณฺห ภนฺเต อาคเมถ
มนุสฺสา วชํ คตา สปฺปึ อาหริตุํ กาเล หริสฺสถาติ ทุติยมฺปิ
โข เป ตติยมฺปิ โข ฉพฺพคฺคิยา ภิกฺขู มหานามํ สกฺกํ
เอตทโวจุํ โทเณน อาวุโส สปฺปินา อตฺโถติ อชฺชุโณฺห ภนฺเต
อาคเมถ มนุสฺสา วชํ คตา สปฺปึ อาหริตุํ กาเล หริสฺสถาติ
กึ ปน ตยา อาวุโส อทาตุกาเมน ปวาริเตน ยํ ตฺวํ ปวาเรตฺวา
น เทสีติ อถโข มหานาโม สกฺโก อุชฺฌายติ ขียติ วิปาเจติ
กถํ หิ นาม ภทฺทนฺตา อชฺชุโณฺห ภนฺเต อาคเมถาติ วุจฺจมานา
นาคเมสฺสนฺตีติ อสฺโสสุํ โข ภิกฺขู มหานามสฺส สกฺกสฺส
อุชฺฌายนฺตสฺส ขียนฺตสฺส วิปาเจนฺตสฺส เย เต ภิกฺขู อปฺปิจฺฉา
เป เต อุชฺฌายนฺติ ขียนฺติ วิปาเจนฺติ กถํ หิ นาม ฉพฺพคฺคิยา
ภิกฺขู มหานาเมน สกฺเกน อชฺชุโณฺห ภนฺเต อาคเมถาติ
วุจฺจมานา นาคเมสฺสนฺตีติ เป สจฺจํ กิร ตุเมฺห ภิกฺขเว มหานาเมน
สกฺเกน อชฺชุโณฺห ภนฺเต อาคเมถาติ วุจฺจมานา นาคเมถาติ
สจฺจํ ภควาติ วิครหิ พุทฺโธ ภควา กถํ หิ นาม ตุเมฺห
โมฆปุริสา มหานาเมน สกฺเกน อชฺชุโณฺห ภนฺเต อาคเมถาติ
วุจฺจมานา นาคเมสฺสถ เนตํ โมฆปุริสา อปฺปสนฺนานํ วา ปสาทาย
ปสนฺนานํ วา ภิยฺโยภาวาย เป เอวญฺจ ปน ภิกฺขเว อิมํ



สิกฺขาปทํ อุทฺทิเสยฺยาถ อคิลาเนน ภิกฺขุนา จาตุมาสปจฺจยปวารณา
สาทิตพฺพา อญฺญตฺร ปุนปวารณาย อญฺญตฺร นิจฺจปวารณาย
ตโต เจ อุตฺตรึ สาทิเยยฺย ปาจิตฺติยนฺติ
อคิลาเนน ภิกฺขุนา จาตุมาสปจฺจยปวารณา สาทิตพฺพาติ
คิลานปจฺจยปวารณา สาทิตพฺพา ปุนปวารณาปิ สาทิตพฺพา ยทา
คิลาโน ภวิสฺสามิ ตทา วิญฺญาเปสฺสามีติ นิจฺจปวารณาปิ
สาทิตพฺพา ยทา คิลาโน ภวิสฺสามิ ตทา วิญฺญาเปสฺสามีติ
ตโต เจ อุตฺตรึ สาทิเยยฺยาติ อตฺถิ ปวารณา เภสชฺชปริยนฺตา
น รตฺติปริยนฺตา อตฺถิ ปวารณา รตฺติปริยนฺตา น
เภสชฺชปริยนฺตา อตฺถิ ปวารณา เภสชฺชปริยนฺตา จ รตฺติปริยนฺตา
จ อตฺถิ ปวารณา เนว เภสชฺชปริยนฺตา น รตฺติปริยนฺตา
เภสชฺชปริยนฺตา นาม เภสชฺชานิ ปริคฺคหิตานิ โหนฺติ เอตฺตเกหิ
เภสชฺเชหิ ปวาเรมีติ รตฺติปริยนฺตา นาม รตฺติโย ปริคฺคหิตาโย
โหนฺติ เอตฺตกาสุ รตฺตีสุ ปวาเรมีติ เภสชฺชปริยนฺตา จ รตฺติปริยนฺตา
จ นาม เภสชฺชานิ จ ปริคฺคหิตานิ โหนฺติ รตฺติโย จ
ปริคฺคหิตาโย โหนฺติ เอตฺตเกหิ เภสชฺเชหิ เอตฺตกาสุ รตฺตีสุ
ปวาเรมีติ เนว เภสชฺชปริยนฺตา น รตฺติปริยนฺตา นาม
เภสชฺชานิ จ อปริคฺคหิตานิ โหนฺติ รตฺติโย จ อปริคฺคหิตาโย
โหนฺติ เอตฺตเกหิ เภสชฺเชหิ เอตฺตกาสุ รตฺตีสุ ปวาเรมีติ



เภสชฺชปริยนฺเต เยหิ เภสชฺเชหิ ปวาริโต โหติ ตานิ
เภสชฺชานิ ฐเปตฺวา อญฺญานิ เภสชฺชานิ วิญฺญาเปติ อาปตฺติ
ปาจิตฺติยสฺส รตฺติปริยนฺเต ยาสุ รตฺตีสุ ปวาริโต โหติ
ตา รตฺติโย ฐเปตฺวา อญฺญาสุ รตฺตีสุ วิญฺญาเปติ อาปตฺติ
ปาจิตฺติยสฺส เภสชฺชปริยนฺเต จ รตฺติปริยนฺเต จ เยหิ
เภสชฺเชหิ ปวาริโต โหติ ตานิ เภสชฺชานิ ฐเปตฺวา ยาสุ
รตฺตีสุ ปวาริโต โหติ ตา รตฺติโย ฐเปตฺวา อญฺญานิ เภสชฺชานิ
อญฺญาสุ รตฺตีสุ วิญฺญาเปติ อาปตฺติ ปาจิตฺติยสฺส เนว
เภสชฺชปริยนฺเต น รตฺติปริยนฺเต อนาปตฺติ
นเภสชฺเชน กรณีเย เภสชฺชํ วิญฺญาเปติ อาปตฺติ
ปาจิตฺติยสฺส อญฺเญน เภสชฺเชน กรณีเย อญฺญํ เภสชฺชํ
วิญฺญาเปติ อาปตฺติ ปาจิตฺติยสฺส ตทุตฺตริ ตทุตฺตริสญฺญี เภสชฺชํ
วิญฺญาเปติ อาปตฺติ ปาจิตฺติยสฺส ตทุตฺตริ เวมติโก เภสชฺชํ
วิญฺญาเปติ อาปตฺติ ปาจิตฺติยสฺส ตทุตฺตริ นตทุตฺตริสญฺญี
เภสชฺชํ วิญฺญาเปติ อาปตฺติ ปาจิตฺติยสฺส นตทุตฺตริ ตทุตฺตริสญฺญี
อาปตฺติ ทุกฺกฏสฺส นตทุตฺตริ เวมติโก อาปตฺติ
ทุกฺกฏสฺส นตทุตฺตริ นตทุตฺตริสญฺญี อนาปตฺติ
อนาปตฺติ เยหิ เภสชฺเชหิ ปวาริโต โหติ ตานิ
เภสชฺชานิ วิญฺญาเปติ ยาสุ รตฺตีสุ ปวาริโต โหติ ตาสุ รตฺตีสุ



วิญฺญาเปติ อิเมหิ ตยา เภสชฺเชหิ ปวาริตมฺหา อมฺหากญฺจ
อิมินา จ อิมินา จ เภสชฺเชน อตฺโถติ อาจิกฺขิตฺวา วิญฺญาเปติ
ยาสุ ตยา รตฺตีสุ ปวาริตมฺหา ตาโย จ รตฺติโย วีติวตฺตา
อมฺหากญฺจ เภสชฺเชน อตฺโถติ อาจิกฺขิตฺวา วิญฺญาเปติ ญาตกานํ
ปวาริตานํ อญฺญสฺสตฺถาย อตฺตโน ธเนน อุมฺมตฺตกสฺส
อาทิกมฺมิกสฺสาติ
สตฺตมสิกฺขาปทํ นิฏฺฐิตํ



อฏฺฐมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน ราชา ปเสนทิ
โกสโล เสนาย อพฺภุยฺยาโต โหติ ฉพฺพคฺคิยา ภิกฺขู อุยฺยุตฺตํ
เสนํ ทสฺสนาย อคมํสุ อทฺทสา โข ราชา ปเสนทิ โกสโล
ฉพฺพคฺคิเย ภิกฺขู ทูรโต ว อาคจฺฉนฺเต ทิสฺวาน ปกฺโกสาเปตฺวา
เอตทโวจ กิสฺส ตุเมฺห ภนฺเต อาคตตฺถาติ มหาราชานํ มยํ
ทฏฺฐุกามาติ กึ ภนฺเต มํ ทิฏฺเฐน ยุทฺธาภินนฺทินํ นนุ ภควา
ปสฺสิตพฺโพติ มนุสฺสา อุชฺฌายนฺติ ขียนฺติ วิปาเจนฺติ กถํ หิ
นาม สมณา สกฺยปุตฺติยา อุยฺยุตฺตํ เสนํ ทสฺสนาย อาคจฺฉิสฺสนฺติ
อมฺหากมฺปิ อลาภา อมฺหากมฺปิ ทุลฺลทฺธํ เย มยํ อาชีวสฺส
เหตุ ปุตฺตทารสฺส การณา เสนาย อาคจฺฉามาติ อสฺโสสส
โข ภิกฺขู เตสํ มนุสฺสานํ อุชฺฌายนฺตานํ ขียนฺตานํ วิปาเจนฺตานํ
เย เต ภิกฺขู อปฺปิจฺฉา เป เต อุชฺฌายนฺติ ขียนฺติ
วิปาเจนฺติ กถํ หิ นาม ฉพฺพคฺคิยา ภิกฺขู อุยฺยุตฺตํ เสนํ ทสฺสนาย
คจฺฉิสฺสนฺตีติ เป สจฺจํ กิร ตุเมฺห ภิกฺขเว อุยฺยุตฺตํ เสนํ
ทสฺสนาย คจฺฉถาติ สจฺจํ ภควาติ วิครหิ พุทฺโธ ภควา กถํ
หิ นาม ตุเมฺห โมฆปุริสา อุยฺยุตฺตํ เสนํ ทสฺสนาย คจฺฉิสฺสถ
เนตํ โมฆปุริสา อปฺปสนฺนานํ วา ปสาทาย ปสนฺนานํ วา


ภิยฺโยภาวาย เป เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ
โย ปน ภิกฺขุ อุยฺยุตฺตํ เสนํ ทสฺสนาย คจฺเฉยฺย ปาจิตฺติยนฺติ
เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติ
เตน โข ปน สมเยน อญฺญตรสฺส ภิกฺขุโน มาตุโล
เสนาย คิลาโน โหติ โส ตสฺส ภิกฺขุโน สนฺติเก ทูตํ ปาเหสิ
อหํ หิ เสนาย คิลาโน อาคจฺฉตุ ภทฺทนฺโต อิจฺฉามิ ภทฺทนฺตสฺส
อาคตนฺติ อถโข ตสฺส ภิกฺขุโน เอตทโหสิ ภควา ภิกฺขูนํ
สิกฺขาปทํ ปญฺญตฺตํ น อุยฺยุตฺตํ เสนํ ทสฺสาย คนฺตพฺพนฺติ
อยญฺจ เม มาตุโล เสนาย คิลาโน กถํ นุ โข มยา
ปฏิปชฺชิตพฺพนฺติ ภควโต เอตมตฺถํ อาโรเจสุํ อถโข ภควา
เอตสฺมึ นิทาเน เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ
อนุชานามิ ภิกฺขเว ตถารูปปจฺจยา เสนํ คนฺตุํ เอวญฺจ ปน
ภิกฺขเว อิมํ สิกฺขาปทํ อุทฺทิเสยฺยาถ โย ปน ภิกฺขุ อุยฺยุตฺตํ
เสนํ ทสฺสนาย คจฺเฉยฺย อญฺญตฺร ตถารูปปจฺจยา ปาจิตฺติยนฺติ
โย ปนาติ โย ยาทิโส เป ภิกฺขูติ เป
อยํ อิมสฺมึ อตฺเถ อธิปฺเปโต ภิกฺขูติ อุยฺยุตฺตา นาม เสนา
คามโต นิกฺขมิตฺวา นิวิฏฺฐา วา โหติ ปยาตา วา เสนา
นาม หตฺถี อสฺสา รถา ปตฺติ ทฺวาทสปุริโส หตฺถี ติปุริโส
อสฺโส จตุปุริโส รโถ จตฺตาโร ปุริสา สรหตฺถา ปตฺติ
ทสฺสนาย คจฺฉติ อาปตฺติ ทุกฺกฏสฺส ยตฺถ ฐิโต ปสฺสติ



อาปตฺติ ปาจิตฺติยสฺส ทสฺสนูปจารํ วิชหิตฺวา ปุนปฺปุนํ ปสฺสติ
อาปตฺติ ปาจิตฺติยสฺส อญฺญตฺร ตถารูปปจฺจยาติ ฐเปตฺวา
ตถารูปปจฺจยํ
อุยฺยุตฺเต อุยฺยุตฺตสญฺญี ทสฺสนาย คจฺฉติ อญฺญตฺร
ตถารูปปจฺจยา อาปตฺติ ปาจิตฺติยสฺส อุยฺยุตฺเต เวมติโก
ทสฺสนาย คจฺฉติ อญฺญตฺร ตถารูปปจฺจยา อาปตฺติ
ปาจิตฺติยสฺส อุยฺยุตฺเต อนุยฺยุตฺตสญฺญี ทสฺสนาย คจฺฉติ อญฺญตฺร
ตถารูปปจฺจยา อาปตฺติ ปาจิตฺติยสฺส เอกเมกํ ทสฺสนาย คจฺฉติ
อาปตฺติ ทุกฺกฏสฺส ยตฺถ ฐิโต ปสฺสติ อาปตฺติ ทุกฺกฏสฺส
ทสฺสนูปจารํ วิชหิตฺวา ปุนปฺปุนํ ปสฺสติ อาปตฺติ ทุกฺกฏสฺส
อนุยฺยุตฺเต อุยฺยุตฺตสญฺญี อาปตฺติ ทุกฺกฏสฺส อนุยฺยุตฺเต
เวมติโก อาปตฺติ ทุกฺกฏสฺส อนุยฺยุตฺเต อนุยฺยุตฺตสญฺญีฐ
อนาปตฺติ
อนาปตฺติ อาราเม ฐิโต ปสฺสติ ภิกฺขุสฺส ฐิโตกาสํ
วา นิสินฺโนกาสํ วา นิปนฺโนกาสํ วา อาคจฺฉติ ปฏิปถํ คจฺฉนฺโต
ปสฺสติ ตถารูปปจฺจยา อาปทาสุ อุมฺมตฺตกสฺส อาทิกมฺมิกสฺสาติ
อฏฺฐมสิกฺขาปทํ นิฏฺฐิตํ


นวมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน ฉพฺพคฺคิยา
ภิกฺขู สติ กรณีเย เสนํ คนฺตฺวา อติเรกติรตฺตํ เสนาย วสนฺติ
มนุสฺสา อุชฺฌายนฺติ ขียนฺติ วิปาเจนฺติ กถํ หิ นาม สมณา
สกฺยปุตฺติยา เสนาย วสิสฺสนฺติ อมฺหากมฺปิ อลาภา อมฺหากมฺปิ
ทุลฺลทฺธํ เย มยํ อาชีวสฺส เหตุ ปุตฺตทารสฺส การณา เสนาย
ปฏิวสามาติ อสฺโสสุํ โข ภิกฺขู เตสํ มนุสฺสานํ อุชฺฌายนฺตานํ
ขียนฺตานํ วิปาเจนฺตานํ เย เต ภิกฺขู อปฺปิจฺฉา เป เต
อุชฺฌายนฺติ ขียนฺติ วิปาเจนฺติ กถํ หิ นาม ฉพฺพคฺคิยา ภิกฺขู
อติเรกติรตฺตํ เสนาย วสิสฺสนฺตีติ เป สจฺจํ กิร ตุเมฺห
ภิกฺขเว อติเรกติรตฺตํ เสนาย วสถาติ สจฺจํ ภควาติ วิครหิ
พุทฺโธ ภควา กถํ หิ นาม ตุเมฺห โมฆปุริสา อติเรกติรตฺตํ
เสนาย วสิสฺสถ เนตํ โมฆปุริสา อปฺปสนฺนานํ วา ปสาทาย
ปสนฺนานํ วา ภิยฺโยภาวาย เป เอวญฺจ ปน ภิกฺขเว อิมํ
สิกฺขาปทํ อุทฺทิเสยฺยาถ สิยา จ ตสฺส ภิกฺขุโน โกจิเทว ปจฺจโย
เสนํ คมนาย ทฺวิรตฺตติรตฺตํ เตน ภิกฺขุนา เสนาย วสิตพฺพํ
ตโต เจ อุตฺตรึ วเสยฺย ปาจิตฺติยนฺติ
สิยา จ ตสฺส ภิกฺขุโน โกจิเทว ปจฺจโย เสนํ


คมนายาติ สิยา ปจฺจโย สิยา กรณียํ ทฺวิรตฺตติรตฺตํ เตน ภิกฺขุนา
เสนาย วสิตพฺพนฺติ เทฺว ติสฺโส รตฺติโย วสิตพฺพํ ตโต เจ
อุตฺตรึ วเสยฺยาติ จตุตฺเถ ทิวเส อตฺถงฺคเต สุริเย เสนาย วสติ
อาปตฺติ ปาจิตฺติยสฺส
อติเรกติรตฺเต อติเรกสญฺญี เสนาย วสติ อาปตฺติ
ปาจิตฺติยสฺส อติเรกติรตฺเต เวมติโก เสนาย วสติ อาปตฺติ
ปาจิตฺติยสฺส อติเรกติรตฺเต อูนกสญฺญี เสนาย วสติ อาปตฺติ
ปาจิตฺติยสฺส อูนกติรตฺเต อติเรกสญฺญี อาปตฺติ ทุกฺกฏสฺส
อูนกติรตฺเต เวมติโก อาปตฺติ ทุกฺกฏสฺส อูนกติรตฺเต อูนกสญฺญี
อนาปตฺติ
อนาปตฺติ เทฺว ติสฺโส รตฺติโย วสติ อูนกเทฺวติสฺโส
รตฺติโย วสติ เทฺว รตฺติโย วสิตฺวา ตติยาย รตฺติยา ปุรารุณา
นิกฺขมิตฺวา ปุน วสติ คิลาโน วสติ คิลานสฺส กรณีเยน
วสติ เสนา ปฏิเสนาย รุทฺธา โหติ เกนจิ ปลิพุทฺโธ โหติ
อาปทาสุ อุมฺมตฺตกสฺส อาทิกมฺมิกสฺสาติ
นวมสิกฺขาปทํ นิฏฺฐิตํ



ทสมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน ฉพฺพคฺคิยา
ภิกฺขู ทฺวิรตฺตติรตฺตํ เสนาย วสมานา อุยฺโยธิกํปิ พลคฺคํปิ เสนาพฺยูหํปิ
อนีกทสฺสนํปิ คจฺฉนฺติ อญฺญตโรปิ ฉพฺพคฺคิโย ภิกฺขุ
อุยฺโยธิกํ คนฺตฺวา กณฺเฑน ปฏิวิทฺโธ โหติ มนุสฺสา ตํ ภิกฺขุํ
อุปฺผณฺเฑสุํ กจฺจิ ภนฺเต สุยุทฺธํ อโหสิ กติ เต ลกฺขานิ
ลทฺธานีติ โส ภิกฺขุ เตหิ มนุสฺเสหิ อุปฺผณฺฑิยมาโน มงฺกุ
อโหสิ มนุสฺสา อุชฺฌายนฺติ ขียนฺติ วิปาเจนฺติ กถํ หิ นาม
สมณา สกฺยปุตฺติยา อุยฺโยธิกํ ทสฺสนาย อาคจฺฉิสฺสนฺติ อมฺหากมฺปิ
อลาภา อมฺหากมฺปิ ทุลฺลทฺธํ เย มยํ อาชีวสฺส เหตุ
ปุตฺตทารสฺส การณา อุยฺโยธิกํ อาคจฺฉามาติ อสฺโสสุํ โข
ภิกฺขู เตสํ มนุสฺสานํ อุชฺฌายนฺตานํ ขียนฺตานํ วิปาเจนฺตานํ
เย เต ภิกฺขู อปฺปิจฺฉา เป เต อุชฺฌายนฺติ ขียนฺติ วิปาเจนฺติ
กถํ หิ นาม ฉพฺพคฺคิยา ภิกฺขู อุยฺโยธิกํ ทสฺสนาย คจฺฉิสฺสนฺตีติ
เป สจฺจํ กิร ตุเมฺห ภิกฺขเว อุยฺโยธิกํ ทสฺสนาย คจฺฉถาติ
สจฺจํ ภควาติ วิครหิ พุทฺโธ ภควา กถํ หิ นาม ตุเมฺห โมฆปุริสา
อุยฺโยธิกํ ทสฺสนาย คจฺฉิสฺสถ เนตํ โมฆปุริสา อปฺปสนฺนานํ
วา ปสาทาย ปสนฺนานํ วา ภิยฺโยภาวาย เป เอวญฺจ ปน



ภิกฺขเว อิมํ สิกฺขาปทํ อุทฺทิเสยฺยาถ ทฺวิรตฺตติรตฺตญฺเจ ภิกฺขุ
เสนาย วสมาโน อุยฺโยธกํ วา พลคฺคํ วา เสนาพฺยูหํ วา อนีกทสฺสนํ
วา คจฺเฉยฺย ปาจิตฺติยนฺติ
ทฺวิรตฺตติรตฺตญฺเจ ภิกฺขุ เสนาย วสมาโนติ เทฺว
ติสฺโส รตฺติโย วสมาโน อุยฺโยธิกํ นาม ยตฺถ สมฺปหาโร
ทิสฺสติ พลคฺคํ นาม เอตฺตกา หตฺถี เอตฺตกา อสฺสา เอตฺตกา
รถา เอตฺตกา ปตฺตี เสนาพฺยูหํ นาม อิโต หตฺถี โหนฺตุ
อิโต อสฺสา โหนฺตุ อิโต รถา โหนฺตุ อิโต ปตฺติกา โหนฺตุ
อนีกํ นาม หตฺถานีกํ อสฺสานีกํ รถานีกํ ปตฺตานีกํ ตโย
หตฺถี ปจฺฉิมํ หตฺถานีกํ ตโย อสฺสา ปจฺฉิมํ อสฺสานีกํ
ตโย รถา ปจฺฉิมํ รถานีกํ จตฺตาโร ปุริสา สรหตฺถา ปจฺฉิมํ
ปตฺตานีกํ
ทสฺสนาย คจฺฉติ อาปตฺติ ทุกฺกฏสฺส ยตฺถ ฐิโต
ปสฺสติ อาปตฺติ ปาจิตฺติยสฺส ทสฺสนูปจารํ วิชหิตฺวา ปุนปฺปุนํ
ปสฺสติ อาปตฺติ ปาจิตฺติยสฺส เอกเมกํ ทสฺสนาย คจฺฉติ
อาปตฺติ ทุกฺกฏสฺส ยตฺถ ฐิโต ปสฺสติ อาปตฺติ ทุกฺกฏสฺส
ทสฺสนูปจารํ วิชหิตฺวา ปุนปฺปุนํ ปสฺสติ อาปตฺติ ทุกฺกฏสฺส
อนาปตฺติ อาราเม ฐิโต ปสฺสติ ภิกฺขุสฺส ฐิโตกาสํ
วา นิสินฺโนกาสํ วา นิปนฺโนกาสํ วา อาคนฺตฺวา สมฺปหาโร
ทิสฺสติ ปฏิปถํ คจฺฉนฺโต ปสฺสติ สติ กรณีเย คนฺตฺวา


ปสฺสติ อาปทาสุ อุมฺมตฺตกสฺส อาทิกมฺมิกสฺสาติ
ทสมสิกฺขาปทํ นิฏฺฐิตํ
อเจลกวคฺโค ปญฺจโม

ตสฺสุทฺทานํ
ปูวํ กโถปนนฺทสฺส ตยํปฏฺฐากเมว จ
มหานาโม ปเสนทิ เสนา วิทฺโธ อิเม ทสาติ





สุราปานวคฺคสฺส ปฐมสิกฺขาปทํ
เตน สมเยน พุทฺโธ ภควา เจติเยสุ จาริกํ จรมาโน
เยน ภทฺทวติกา เตน ปายาสิ อทฺทสํสุ โข โคปาลกา
ปสุปาลกา กสกา ปถาวิโน ภควนฺตํ ทุรโต ว อาคจฺฉนฺตํ
ทิสฺวาน ภควนฺตํ เอตทโวจุํ มา โข ภนฺเต ภควา อมฺพติตฺถํ
อคมาสิ อมฺพติตฺเถ ภนฺเต ชฏิลสฺส อสฺสเม นาโค ปฏิวสติ
อิทฺธิมา อาสีวิโส โฆรวิโส โส ภควนฺตํ มา วิเหเฐสีติ
เอวํ วุตฺเต ภควา ตุณฺหี อโหสิ ทุติยมฺปิ โข เป
ตติยมฺปิ โข โคปาลกา ปสุปาลกา กสกา ปถาวิโน ภควนฺตํ
เอตทโวจุํ มา โข ภนฺเต ภควา อมฺพติตฺถํ อคมาสิ อมฺพติตฺเถ
ภนฺเต ชฏิลสฺส อสฺสเม นาโค ปฏิวสติ อิทฺธิมา อาสีวิโส โฆรวิโส
โส ภควนฺตํ มา วิเหเฐสีติ ตติยมฺปิ โข ภควา ตุณฺหี อโหสิ
อถโข ภควา อนุปุพฺเพน จาริกํ จรมาโน เยน ภทฺทวติกา
ตทวสริ ตตฺร สุทํ ภควา ภทฺทวติกายํ วิหรติ อถโข
อายสฺมา สาคโต เยน อมฺพติตฺถํ ชฏิลสฺส อสฺสโม เตนุปสงฺกมิ
อุปสงฺกมิตฺวา อคฺยาคารํ ปวิสิตฺวา ติณสนฺถารกํ ปญฺญาเปตฺวานิสีทิ
ปลฺลงฺกํ อาภุชิตฺวา อุชุํ กายํ ปณิธาย ปริมุขํ สตึ
อุปฏฺฐเปตฺวา อทฺทสา โข โส นาโค อายสฺมนฺตํ สาคตํ




ปวิฏฺฐํ ทิสฺวาน ทุกฺขี ทุมฺมโน ปธูปาสิ อายสฺมาปิ สาคโต
ปธูปาสิ อถโข โส นาโค มกฺขํ อสหมาโน ปชฺชลิ
อายสฺมาปิ สาคโต เตโชธาตุํ สมาปชฺชิตฺวา ปชฺชลิ อถโข
อายสฺมา สาคโต ตสฺส นาคสฺส เตชสา เตชํ ปริยาทยิตฺวา
เยน ภทฺทวติกา เตนุปสงฺกมิ อถโข ภควา ภทฺทวติกายํ
ยถาภิรนฺตํ วิหริตฺวา เยน โกสมฺพี เตน จาริกํ ปกฺกามิ
อสฺโสสุํ โข โกสมฺพิกา อุปาสกา อยฺโย กิร สาคโต อมฺพติตฺถเกน
นาเคน สทฺธึ สงฺคาเมสีติ อถโข ภควา อนุปุพฺเพน
จาริกํ จรมาโน เยน โกสมฺพี ตทวสริ อถโข โกสมฺพิกา
อุปาสกา ภควโต ปจฺจุคฺคมนํ กริตฺวา เยนายสฺมา สาคโต
เตนุปสงฺกมึสุ อุปสงฺกมิตฺวา อายสฺมนฺตํ สาคตํ อภิวาเทตฺวา
เอกมนฺตํ อฏฺฐํสุ เอกมนฺตํ ฐิตา โข โกสมฺพิกา อุปาสกา
อายสฺมนฺตํ สาคตํ เอตทโวจุํ กึ ภนฺเต อยฺยานํ ทุลฺลภญฺจ
มนาปญฺจ กึ ปฏิยาเทมาติ เอวํ วุตฺเต ฉพฺพคฺคิยา ภิกฺขู
โกสมฺพิเก อุปาสเก เอตทโวจุํ อตฺถาวุโส กาโปติกา นาม
ปสนฺนา ภิกฺขูนํ ทุลฺลภา จ มนาปา จ ตํ ปฏิยาเทถาติ
อถโข โกสมฺพิกา อุปาสกา ฆเร ฆเร กาโปติกํ ปสนฺนํ
ปฏิยาเทตฺวา อายสฺมนฺตํ สาคตํ ปิณฺฑาย จรนฺตํ ทิสฺวาน อายสฺมนฺตํ
สาคตํ เอตทโวจุํ ปิวตุ ภนฺเต อยฺโย สาคโต กาโปติกํ ปสนฺนํ




ปิวตุ ภนฺเต อยฺโย สาคโต กาโปติกํ ปสนฺนนฺติ อถโข
อายสฺมา สาคโต ฆเร ฆเร กาโปติกํ ปสนฺนํ ปิวิตฺวา นครมฺหา
นิกฺขมนฺโต นครทฺวาเร ปริปติ อถโข ภควา สมฺพหุเลหิ
ภิกฺขูหิ สทฺธึ นครมฺหา นิกฺขมนฺโต อทฺทส อายสฺมนฺตํ สาคตํ
นครทฺวาเร ปริปติตํ ทิสฺวาน ภิกฺขู อามนฺเตสิ คณฺหถ ภิกฺขเว
สาคตนฺติ เอวํ ภนฺเตติ โข เต ภิกฺขู ภควโต ปฏิสฺสุณิตฺวา
อายสฺมนฺตํ สาคตํ อารามํ เนตฺวา เยน ภควา เตน สีสํ
กตฺวา นิปาเตสุํ อถโข อายสฺมา สาคโต ปริวตฺติตฺวา เยน
ภควา เตน ปาเท กตฺวา เสยฺยํ กปฺเปสิ อถโข ภควา
ภิกฺขู อามนฺเตสิ นนุ ภิกฺขเว สาคโต ตถาคเต สคารโว อโหสิ
สปฺปติสฺโสติ เอวํ ภนฺเต อปิ นุ โข ภิกฺขเว สาคโต เอตรหิ
ตถาคเต สคารโว สปฺปติสฺโสติ โน เหตํ ภนฺเต นนุ ภิกฺขเว
สาคโต อมฺพติตฺถเกน นาเคน สงฺคาเมสีติ เอวํ ภนฺเต อปิ
นุ โข ภิกฺขเว สาคโต เอตรหิ ปโหติ เทฑฺฑุเภนปิ สทฺธึ
สงฺคาเมตุนฺติ โน เหตํ ภนฺเต อปิ นุ โข ภิกฺขเว ตํ ปาตพฺพํ
ยํ ปิวิตฺวา วิสญฺญี อสฺสาติ โน เหตํ ภนฺเต อนนุจฺฉวิกํ
ภิกฺขเว สาคตสฺส อนนุโลมิกํ อปฺปฏิรูปํ อสฺสามณกํ อกปฺปิยํ
อกรณียํ กถํ หิ นาม ภิกฺขเว สาคโต มชฺชํ ปิวิสฺสติ เนตํ
ภิกฺขเว อปฺปสนฺนานํ วา ปสาทาย ปสนฺนานํ วา ภิยฺโยภาวาย เป



เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ สุราเมรยปาเน
ปาจิตฺติยนฺติ
สุรา นาม ปิฏฺฐสุรา ปูวสุรา โอทนสุรา กิณฺณปกฺขิตฺตา
สมฺภารสํยุตฺตา เมรโย นาม ปุปฺผาสโว ผลาสโว มธฺวาสโว
คุฬาสโว สมฺภารสํยุตฺโต ปิเวยฺยาติ อนฺตมโส กุสคฺเคนปิ
ปิวติ อาปตฺติ ปาจิตฺติยสฺส
มชฺเช มชฺชสญฺญี ปิวติ อาปตฺติ ปาจิตฺติยสฺส
มชฺเช เวมติโก ปิวติ อาปตฺติ ปาจิตฺติยสฺส มชฺเช อมชฺชสญฺญี
ปิวติ อาปตฺติ ปาจิตฺติยสฺส อมชฺเช มชฺชสญฺญี อาปตฺติ
ทุกฺกฏสฺส อมชฺเช เวมติโก อาปตฺติ ทุกฺกฏสฺส อมชฺเช
อมชฺชสญฺญี อนาปตฺติ
อนาปตฺติ อมชฺชญฺจ โหติ มชฺชวณฺณํ มชฺชคนฺธํ
มชฺชรสํ ตํ ปิวติ สูปสํปาเก มํสสํปาเก เตลสํปาเก อามลกผาณิเต
อมชฺชํ อริฏฺฐํ ปิวติ อุมฺมตฺตกสฺส อาทิกมฺมิกสฺสาติ
ปฐมสิกฺขาปทํ นิฏฺฐิตํ




ทุติยสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน ฉพฺพคฺคิยา
ภิกฺขู สตฺตรสวคฺคิยํ ภิกฺขุํ องฺคุลิปโตทเกน หาเสสุํ โส ภิกฺขุ
อุตฺตสนฺโต อนสฺสาสโก กาลมกาสิ เย เต ภิกฺขู อปฺปิจฺฉา เป
เต อุชฺฌายนฺติ ขียนฺติ วิปาเจนฺติ กถํ หิ นาม ฉพฺพคฺคิยา
ภิกฺขู ภิกฺขุํ องฺคุลิปโตทเกน หาเสสฺสนฺตีติ เป สจฺจํ กิร ตุเมฺห
ภิกฺขเว ภิกฺขุํ องฺคุลิปโตทเกน หาเสถาติ สจฺจํ ภควาติ วิครหิ
พุทฺโธ ภควา กถํ หิ นาม ตุเมฺห โมฆปุริสา ภิกฺขุํ องฺคุลิปโตทเกน
หาเสสฺสถ เนตํ โมฆปุริสา อปฺปสนฺนานํ วา ปสาทาย ปสนฺนานํ
วา ภิยฺโยภาวาย เป เอวญฺจ ปน ภิกฺขเว อิมํ สิกฺขาปทํ
อุทฺทิเสยฺยาถ องฺคุลิปโตทเก ปาจิตฺติยนฺติ
องฺคุลิปโตทโก นาม องฺคุลิยาปิ ตุทนฺติ
อุปสมฺปนฺโน อุปสมฺปนฺนํ หสฺสาธิปฺปาโย กาเยน กายํ อามสติ
อาปตฺติ ปาจิตฺติยสฺส
อุปสมฺปนฺเน อุปสมฺปนฺนสญฺญี องฺคุลิปโตทเกน หาเสติ
อาปตฺติ ปาจิตฺติยสฺส อุปสมฺปนฺเน เวมติโก องฺคุลิปโตทเกน
หาเสติ อาปตฺติ ปาจิตฺติยสฺส อุปสมฺปนฺเน อนุปสมฺปนฺนสญฺญี

องฺคุลิปโตทเกน หาเสติ อาปตฺติ ปาจิตฺติยสฺส


กาเยน กายปฏิพทฺธํ อามสติ อาปตฺติ ทุกฺกฏสฺส
กายปฏิพทฺเธน กายํ อามสติ อาปตฺติ ทุกฺกฏสฺส กายปฏิพทฺเธน
กายปฏิพทฺธํ อามสติ อาปตฺติ ทุกฺกฏสฺส นิสฺสคฺคิเยน
กายํ อามสติ อาปตฺติ ทุกฺกฏสฺส นิสฺสคฺคิเยน กายปฏิพทฺธํ
อามสติ อาปตฺติ ทุกฺกฏสฺส นิสฺสคฺคิเยน นิสฺสคฺคิยํ อามสติ
อาปตฺติ ทุกฺกฏสฺส
อนุปสมฺปนฺนํ กาเยน กายํ อามสติ อาปตฺติ ทุกฺกฏสฺส
กาเยน กายปฏิพทฺธํ อามสติ อาปตฺติ ทุกฺกฏสฺส กายปฏิพทฺเธน
กายํ อามสติ อาปตฺติ ทุกฺกฏสฺส กายปฏิพทฺเธน กายปฏิพทฺธํ
อามสติ อาปตฺติ ทุกฺกฏสฺส นิสฺสคฺคิเยน กายํ อามสติ อาปตฺติ
ทุกฺกฏสฺส นิสฺสคฺคิเยน กายปฏิพทฺธํ อามสติ อาปตฺติ ทุกฺกฏสฺส
นิสฺสคฺคิเยน นิสฺสคฺคิยํ อามสติ อาปตฺติ ทุกฺกฏสฺส
อนุปสมฺปนฺเน อุปสมฺปนฺนสญฺญี อาปตฺติ ทุกฺกฏสฺส
อนุปสมฺปนฺเน เวมติโก อาปตฺติ ทุกฺกฏสฺส อนุปสมฺปนฺเน
อนุปสมฺปนฺนสญฺญี อาปตฺติ ทุกฺกฏสฺส
อนาปตฺติ น หสฺสาธิปฺปาโย สติ กรณีเย อามสติ
อุมฺมตฺตกสฺส อาทิกมฺมิกสฺสาติ
ทุติยสิกฺขาปทํ นิฏฺฐิตํ




ตติยสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน สตฺตรสวคฺคิยา
ภิกฺขู อจิรวติยา นทิยา อุทเก กีฬนฺติ เตน โข ปน สมเยน
ราชา ปเสนทิ โกสโล มลฺลิกาย เทวิยา สทฺธึ อุปริปาสาทวรคโต
โหติ อทฺทสา โข ราชา ปเสนทิ โกสโล สตฺตรสวคฺคิเย
ภิกฺขู อจิรวติยา นทิยา อุทเก กีฬนฺเต ทิสฺวาน มลฺลิกํ เทวึ
เอตทโวจ เอเต เห มลฺลิเก อรหนฺโต อุทเก กีฬนฺตีติ
นิสฺสํสยํ โข มหาราช ภควตา สิกฺขาปทํ อปฺปญฺญตฺตํ เต วา
ภิกฺขู อปฺปกตญฺญุโนติ อถโข รญฺโญ ปเสนทิสฺส โกสลสฺส
เอตทโหสิ เกน นุ โข อหํ อุปาเยน ภควโต จ น อาโรเจยฺยํ
ภควา จ ชาเนยฺย อิเม ภิกฺขู อุทเก กีฬนฺตีติ อถโข ราชา
ปเสนทิ โกสโล สตฺตรสวคฺคิเย ภิกฺขู ปกฺโกสาเปตฺวา เตสํ มหนฺตํ
คุฬปิณฺฑํ อทาสิ อิมํ ภนฺเต คุฬปิณฺฑํ ภควโต เทถาติ
สตฺตรสวคฺคิยา ภิกฺขู ตํ คุฬปิณฺฑํ อาทาย เยน ภควา
เตนุปสงฺกมึสุ อุปสงฺกมิตฺวา ภควนฺตํ เอตทโวจุํ อิมํ ภนฺเต
คุฬปิณฺฑํ ราชา ภควโต เทตีติ กหํ ปน ตุเมฺห ภิกฺขเว ราชา
อทฺทสาติ อจิรวติยา นทิยา ภควา อุทเก กีฬนฺเตติ วิครหิ
พุทฺโธ ภควา กถํ หิ นาม ตุเมฺห โมฆปุริสา อุทเก กีฬิสฺสถ



เนตํ โมฆปุริสา อปฺปสนฺนานํ วา ปสาทาย ปสนฺนานํ วา
ภิยฺโยภาวาย เป เอวญฺจ ปน ภิกฺขเว อิมํ สิกฺขาปทํ
อุทฺทิเสยฺยาถ อุทเก หสฺสธมฺเม ปาจิตฺติยนฺติ
อุทเก หสฺสธมฺโม นาม อุปริโคปฺผเก อุทเก
หสฺสาธิปฺปาโย นิมุชฺชติ วา อุมฺมุชฺชติ วา ปลวติ วา อาปตฺติ
ปาจิตฺติยสฺส
อุทเก หสฺสธมฺเม หสฺสธมฺมสญฺญี อาปตฺติ
ปาจิตฺติยสฺส อุทเก หสฺสธมฺเม เวมติโก อาปตฺติ ปาจิตฺติยสฺส
อุทเก หสฺสธมฺเม อหสฺสธมฺมสญฺญี อาปตฺติ ปาจิตฺติยสฺส
เหฏฺฐาโคปฺผเก อุทเก กีฬติ อาปตฺติ ทุกฺกฏสฺส
นาวาย กีฬติ อาปตฺติ ทุกฺกฏสฺส หตฺเถน วา ปาเทน วา
กฏฺเฐน วา กฐลาย วา อุทเก หนติ อาปตฺติ ทุกฺกฏสฺส
ภาชนคตํ อุทกํ วา กญฺชิกํ วา ขีรํ วา ตกฺกํ วา รชนํ วา
ปสฺสาวํ วา จิกฺขลฺลํ วา กีฬติ อาปตฺติ ทุกฺกฏสฺส
อุทเก อหสฺสธมฺเม หสฺสธมฺมสญฺญี อาปตฺติ
ทุกฺกฏสฺส อุทเก อหสฺสธมฺเม เวมติโก อาปตฺติ ทุกฺกฏสฺส
อุทเก อหสฺสธมฺเม อหสฺสธมฺมสญฺญี อนาปตฺติ
อนาปตฺติ น หสฺสาธิปฺปาโย สติ กรณีเย อุทกํ
โอตริตฺวา นิมุชฺชติ วา อุมฺมุชฺชติ วา ปลวติ วา ปารํ คจฺฉนฺโต




นิมุชฺชติ วา อุมฺมุชฺชติ วา ปลวติ วา อาปทาสุ อุมฺมตฺตกสฺส
อาทิกมฺมิกสฺสาติ
ตติยสิกฺขาปทํ นิฏฺฐิตํ



จตุตฺถสิกฺขาปทํ
เตน สมเยน พุทฺโธ ภควา โกสมฺพิยํ วิหรติ
โฆสิตาราเม เตน โข ปน สมเยน อายสฺมา ฉนฺโน อนาจารํ
อาจรติ ภิกฺขู เอวมาหํสุ มา อาวุโส ฉนฺน เอวรูปํ อกาสิ
เนตํ กปฺปตีติ โส อนาทริยํ ปฏิจฺจ กโรติเยว เย เต ภิกฺขู
อปฺปิจฺฉา เป เต อุชฺฌายนฺติ ขียนฺติ วิปาเจนฺติ กถํ หิ
นาม อายสฺมา ฉนฺโน อนาทริยํ กริสฺสตีติ เป สจฺจํ กิร
ตฺวํ ฉนฺน อนาทริยํ กโรสีติ สจฺจํ ภควาติ วิครหิ พุทฺโธ
ภควา กถํ หิ นาม ตฺวํ โมฆปุริส อนาทริยํ กริสฺสสิ เนตํ
โมฆปุริส อปฺปสนฺนานํ วา ปสาทาย ปสนฺนานํ วา ภิยฺโยภาวาย เป
เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ อนาทริเย
ปาจิตฺติยนฺติ
อนาทริยํ นาม เทฺว อนาทริยานิ ปุคฺคลานาทริยญฺจ
ธมฺมานาทริยญฺจ ปุคฺคลานาทริยํ นาม อุปสมฺปนฺเนน ปญฺญตฺเตน
วุจฺจมาโน อยํ อุกฺขิตฺโต วา วมฺภิโต วา ครหิโต วา อิมสฺส
วจนํ อกตํ ภวิสฺสตีติ อนาทริยํ กโรติ อาปตฺติ ปาจิตฺติยสฺส
ธมฺมานาทริยํ นาม อุปสมฺปนฺเนน ปญฺญตฺเตน วุจฺจมาโน กถายํ
นสฺเสยฺย วา วินสฺเสยฺย วา อนฺตรธาเยยฺย วาติ ตํ วา น
สิกฺขิตุกาโม อนาทริยํ กโรติ อาปตฺติ ปาจิตฺติยสฺส



อุปสมฺปนฺเน อุปสมฺปนฺนสญฺญี อนาทริยํ กโรติ
อาปตฺติ ปาจิตฺติยสฺส อุปสมฺปนฺเน เวมติโก อนาทริยํ กโรติ
อาปตฺติ ปาจิตฺติยสฺส อุปสมฺปนฺเน อนุปสมฺปนฺนสญฺญี อนาทริยํ
กโรติ อาปตฺติ ปาจิตฺติยสฺส
อุปสมฺปนฺเนน อปฺปญฺญตฺเตน วุจฺจมาโน อิทํ น
สลฺเลขาย น ธูตตฺตาย น ปาสาทิกตาย น อปจยาย น
วิริยารมฺภาย สํวตฺตตีติ อนาทริยํ กโรติ อาปตฺติ ทุกฺกฏสฺส
อนุปสมฺปนฺเนน ปญฺญตฺเตน วา อปฺปญฺญตฺเตน วา วุจฺจมาโน
อิทํ น สลฺเลขาย น ธูตตฺตาย น ปาสาทิกตาย น อปจยาย น
วิริยารมฺภาย สํวตฺตตีติ อนาทริยํ กโรติ อาปตฺติ ทุกฺกฏสฺส
อนุปสมฺปนฺเน อุปสมฺปนฺนสญฺญี อาปตฺติ ทุกฺกฏสฺส
อนุปสมฺปนฺเน เวมติโก อาปตฺติ ทุกฺกฏสฺส อนุปสมฺปนฺเน
อนุปสมฺปนฺนสญฺญี อาปตฺติ ทุกฺกฏสฺส
อนาปตฺติ เอวํ อมฺหากํ อาจริยานํ อุคฺคโห
ปริปุจฺฉาติ ภณติ อุมฺมตฺตกสฺส อาทิกมฺมิกสฺสาติ
จตุตฺถสิกฺขาปทํ นิฏฺฐิตํ




ปญฺจมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน ฉพฺพคฺคิยา
ภิกฺขู สตฺตรสวคฺคิเย ภิกฺขู ภึสาเปนฺติ เต ภึสาปิยมานา โรทนฺติ
ภิกฺขู เอวมาหํสุ กิสฺส ตุเมฺห อาวุโส โรทถาติ อิเม อาวุโส
ฉพฺพคฺคิยา ภิกฺขู อเมฺห ภึสาเปนฺตีติ เย เต ภิกฺขู อปฺปิจฺฉา เป
เต อุชฺฌายนฺติ ขียนฺติ วิปาเจนฺติ กถํ หิ นาม ฉพฺพคฺคิยา
ภิกฺขู ภิกฺขู ภึสาเปสฺสนฺตีติ เป สจฺจํ กิร ตุเมฺห ภิกฺขเว
ภิกฺขู ภึสาเปถาติ สจฺจํ ภควาติ วิครหิ พุทฺโธ ภควา กถํ
หิ นาม ตุเมฺห โมฆปุริสา ภิกฺขู ภึสาเปสฺสถ เนตํ โมฆปุริสา
อปฺปสนฺนานํ วา ปสาทาย ปสนฺนานํ วา ภิยฺโยภาวาย เป
เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ โย ปน
ภิกฺขุ ภิกฺขุํ ภึสาเปยฺย ปาจิตฺติยนฺติ
โย ปนาติ โย ยาทิโส เป ภิกฺขูติ เป
อยํ อิมสฺมึ อตฺเถ อธิปฺเปโต ภิกฺขูติ ภิกฺขุนฺติ อญฺญํ ภิกฺขุํ
ภึสาเปยฺยาติ อุปสมฺปนฺโน อุปสมฺปนฺนํ ภึสาเปตุกาโม รูปํ วา
สทฺทํ วา คนฺธํ วา รสํ วา โผฏฺฐพฺพํ วา อุปสํหรติ ภาเยยฺย
วา โส น วา ภาเยยฺย อาปตฺติ ปาจิตฺติยสฺส โจรกนฺตารํ
วา วาฬกนฺตารํ วา ปิสาจกนฺตารํ วา อาจิกฺขติ ภาเยยฺย วา



โส น วา ภาเยยฺย อาปตฺติ ปาจิตฺติยสฺส
อุปสมฺปนฺเน อุปสมฺปนฺนสญฺญี ภึสาเปติ อาปตฺติ
ปาจิตฺติยสฺส อุปสมฺปนฺเน เวมติโก ภึสาเปติ อาปตฺติ
ปาจิตฺติยสฺส อุปสมฺปนฺเน อนุปสมฺปนฺนสญฺญี ภึสาเปติ อาปตฺติ
ปาจิตฺติยสฺส
อุปสมฺปนฺโน อนุปสมฺปนฺนํ ภึสาเปตุกาโม รูปํ วา
สทฺทํ วา คนฺธํ วา รสํ วา โผฏฺฐพฺพํ วา อุปสํหรติ ภาเยยฺย
วา โส น วา ภาเยยฺย อาปตฺติ ทุกฺกฏสฺส โจรกนฺตารํ
วา วาฬกนฺตารํ วา ปิสาจกนฺตารํ วา อาจิกฺขติ ภาเยยฺย วา
โส น วา ภาเยยฺย อาปตฺติ ทุกฺกฏสฺส
อนุปสมฺปนฺเน อุปสมฺปนฺนสญฺญี อาปตฺติ ทุกฺกฏสฺส
อนุปสมฺปนฺเน เวมติโก อาปตฺติ ทุกฺกฏสฺส อนุปสมฺปนฺเน
อนุปสมฺปนฺนสญฺญี อาปตฺติ ทุกฺกฏสฺส
อนาปตฺติ น ภึสาเปตุกาโม รูปํ วา สทฺทํ วา
คนฺธํ วา รสํ วา โผฏฺฐพฺพํ วา อุปสํหรติ โจรกนฺตารํ วา
วาฬกนฺตารํ วา ปิสาจกนฺตารํ วา อาจิกฺขติ อุมฺมตฺตกสฺส
อาทิกมฺมิกสฺสาติ
ปญฺจมสิกฺขาปทํ นิฏฺฐิตํ




ฉฏฺฐสิกฺขาปทํ
เตน สมเยน พุทฺโธ ภควา ภคฺเคสุ วิหรติ สุสุมารคิเร
เภสกลาวเน มิคทาเย เตน โข ปน สมเยน ภิกฺขู เหมนฺติเก
มาเส อญฺญตรํ มหนฺตํ สุสิรกฏฺฐํ โชตึ สมาทหิตฺวา วิสิพฺเพสุํ
ตสฺมึ จ สุสิเร กณฺหสปฺโป อคฺคินา สนฺตตฺโต นิกฺขมิตฺวา ภิกฺขู
ปริปาเตสิ ภิกฺขู ตหึ ตหึ ปธาวึสุ เย เต ภิกฺขู
อปฺปิจฺฉา เป เต อุชฺฌายนฺติ ขียนฺติ วิปาเจนฺติ กถํ หิ นาม
ภิกฺขู โชตึ สมาทหิตฺวา วิสิพฺเพสฺสนฺตีติ เป สจฺจํ กิร ภิกฺขเว
ภิกฺขู โชตึ สมาทหิตฺวา วิสิพฺเพนฺตีติ สจฺจํ ภควาติ วิครหิ
พุทฺโธ ภควา กถํ หิ นาม เต ภิกฺขเว โมฆปุริสา โชตึ
สมาทหิตฺวา วิสิพฺเพสฺสนฺติ เนตํ ภิกฺขเว อปฺปสนฺนานํ วา
ปสาทาย ปสนฺนานํ วา ภิยฺโยภาวาย เป เอวญฺจ ปน
ภิกฺขเว อิมํ สิกฺขาปทํ อุทฺทิเสยฺยาถ โย ปน ภิกฺขุ
วิสีวนาเปกฺโข โชตึ สมาทเหยฺย วา สมาทหาเปยฺย วา
ปาจิตฺติยนฺติ เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติ
เตน โข ปน สมเยน ภิกฺขู คิลานา โหนฺติ
คิลานปุจฺฉกา ภิกฺขู คิลาเน ภิกฺขู เอตทโวจุํ กจฺจาวุโส ขมนียํ
กจฺจิ ยาปนียนฺติ ปุพฺเพ มยํ อาวุโส โชตึ สมาทหิตฺวา วิสิพฺเพม



เตน โน ผาสุ โหติ อิทานิ ปน ภควตา ปฏิกฺขิตฺตนฺติ
กุกฺกุจฺจายนฺตา น วิสิพฺเพม เตน โน น ผาสุ โหตีติ ภควโต
เอตมตฺถํ อาโรเจสุํ อนุชานามิ ภิกฺขเว คิลาเนน ภิกฺขุนา โชตึ
สมาทหิตฺวา วา สมาทหาเปตฺวา วา วิสิพฺเพตุํ เอวญฺจ ปน ภิกฺขเว
อิมํ สิกฺขาปทํ อุทฺทิเสยฺยาถ โย ปน ภิกฺขุ อคิลาโน วิสีวนาเปกฺโข
โชตึ สมาทเหยฺย วา สมาทหาเปยฺย วา ปาจิตฺติยนฺติ
เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติ
เตน โข ปน สมเยน ภิกฺขู ปทีเปปิ โชติเกปิ
ชนฺตาฆเรปิ กุกฺกุจฺจายนฺติ ภควโต เอตมตฺถํ อาโรเจสุํ
อนุชานามิ ภิกฺขเว ตถารูปปจฺจยา โชตึ สมาทหิตุํ สมาทหาเปตุํ
เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ โย ปน ภิกฺขุ
อคิลาโน วิสีวนาเปกฺโข โชตึ สมาทเหยฺย วา สมาทหาเปยฺย วา
อญฺญตฺร ตถารูปปจฺจยา ปาจิตฺติยนฺติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ อคิลาโน นาม ยสฺส วินา
อคฺคินา ผาสุ โหติ คิลาโน นาม ยสฺส วินา อคฺคินา น
ผาสุ โหติ วิสีวนาเปกฺโขติ ตปฺปิตุกาโม โชติ นาม อคฺคิ
วุจฺจติ สมาทเหยฺยาติ สยํ สมาทหติ อาปตฺติ ปาจิตฺติยสฺส



สมาทหาเปยฺยาติ อญฺญํ อาณาเปติ อาปตฺติ ปาจิตฺติยสฺส
สกึ อาณตฺโต พหุกํปิ สมาทหติ อาปตฺติ ปาจิตฺติยสฺส
อญฺญตฺร ตถารูปปจฺจยาติ ฐเปตฺวา ตถารูปปจฺจยํ
อคิลาโน อคิลานสญฺญี วิสีวนาเปกฺโข โชตึ สมาทหติ
วา สมาทหาเปติ วา อญฺญตฺร ตถารูปปจฺจยา อาปตฺติ
ปาจิตฺติยสฺส อคิลาโน เวมติโก วิสีวนาเปกฺโข โชตึ สมาทหติ วา
สมาทหาเปติ วา อญฺญตฺร ตถารูปปจฺจยา อาปตฺติ ปาจิตฺติยสฺส
อคิลาโน คิลานสญฺญี วิสีวนาเปกฺโข โชตึ สมาทหติ วา สมาทหาเปติ
วา อญฺญตฺร ตถารูปปจฺจยา อาปตฺติ ปาจิตฺติยสฺส ปฏิลาตํ
อุกฺขิปติ อาปตฺติ ทุกฺกฏสฺส คิลาโน อคิลานสญฺญี อาปตฺติ
ทุกฺกฏสฺส คิลาโน เวมติโก อาปตฺติ ทุกฺกฏสฺส คิลาโน
คิลานสญฺญี อนาปตฺติ
อนาปตฺติ คิลานสฺส อญฺเญน กตํ วิสิพฺเพติ
วีตจฺฉิตงฺคารํ วิสิพฺเพติ ปทีเปปิ โชติเกปิ ชนฺตาฆเรปิ
ตถารูปปจฺจยา อาปทาสุ อุมฺมตฺตกสฺส อาทิกมฺมิกสฺสาติ
ฉฏฺฐสิกฺขาปทํ นิฏฺฐิตํ




สตฺตมสิกฺขาปทํ
เตน สมเยน พุทฺโธ ภควา ราชคเห วิหรติ เวฬุวเน
กลนฺทกนิวาเป เตน โข ปน สมเยน ภิกฺขู ตโปเท นฺหายนฺติ
อถโข ราชา มาคโธ เสนิโย พิมฺพิสาโร สีสํ นฺหายิสฺสามีติ
ตโปทํ คนฺตฺวา ยาว อยฺยา นฺหายนฺตีติ เอกมนฺตํ ปฏิมาเนสิ
ภิกฺขู ยาว สมนฺธการา นฺหายึสุ อถโข ราชา มาคโธ เสนิโย
พิมฺพิสาโร วิกาเล สีสํ นฺหายิตฺวา นครทฺวาเร ถกฺกิเต พหินคเร
วสิตฺวา กาลสฺเสว อสมฺภินฺเนน วิเลปเนน เยน ภควา
เตนุปสงฺกมิ อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิ
เอกมนฺตํ นิสินฺนํ โข ราชานํ มาคธํ เสนิยํ พิมฺพิสารํ ภควา
เอตทโวจ กิสฺส ตฺวํ มหาราช กาลสฺเสว อาคโต อสมฺภินฺเนน
วิเลปเนนาติ อถโข ราชา มาคโธ เสนิโย พิมฺพิสาโร ภควโต
เอตมตฺถํ อาโรเจสิ อถโข ภควา ราชานํ มาคธํ เสนิยํ พิมฺพิสารํ
ธมฺมิยา กถาย สนฺทสฺเสสิ สมาทเปสิ สมุตฺเตเชสิ สมฺปหํเสสิ
อถโข ราชา มาคโธ เสนิโย พิมฺพิสาโร ภควตา ธมฺมิยา กถาย
สนฺทสฺสิโต สมาทปิโต สมุตฺเตชิโต สมฺปหํสิโต อุฏฺฐายาสนา
ภควนฺตํ อภิวาเทตฺวา ปทกฺขิณํ กตฺวา ปกฺกามิ อถโข ภควา
เอตสฺมึ นิทาเน เอตสฺมึ ปกรเณ ภิกฺขุสงฺฆํ สนฺนิปาตาเปตฺวา
ภิกฺขู ปฏิปุจฺฉิ สจฺจํ กิร ภิกฺขเว ภิกฺขู ราชานํปิ ปสฺสิตฺวา น



มตฺตํ ชานิตฺวา นฺหายนฺตีติ สจฺจํ ภควาติ วิครหิ พุทฺโธ
ภควา กถํ หิ นาม เต ภิกฺขเว โมฆปุริสา ราชานํปิ ปสฺสิตฺวา
น มตฺตํ ชานิตฺวา นฺหายิสฺสนฺติ เนตํ ภิกฺขเว อปฺปสนฺนานํ วา
ปสาทาย ปสนฺนานํ วา ภิยฺโยภาวาย เป เอวญฺจ ปน
ภิกฺขเว อิมํ สิกฺขาปทํ อุทฺทิเสยฺยาถ โย ปน ภิกฺขุ โอเรนฑฺฒมาสํ
นฺหาเยยฺย ปาจิตฺติยนฺติ เอวญฺจิทํ ภควตา ภิกฺขูนํ สิกฺขาปทํ
ปญฺญตฺตํ โหติ
เตน โข ปน สมเยน ภิกฺขู อุณฺหสมเย ปริฬาหสมเย
กุกฺกุจฺจายนฺตา น นฺหายนฺติ เสทคเตน คตฺเตน สยนฺติ จีวรํปิ
เสนาสนํปิ ทุสฺสติ ภควโต เอตมตฺถํ อาโรเจสุํ อนุชานามิ
ภิกฺขเว อุณฺหสมเย ปริฬาหสมเย โอเรนฑฺฒมาสํ นฺหายิตุํ เอวญฺจ
ปน ภิกฺขเว อิมํ สิกฺขาปทํ อุทฺทิเสยฺยาถ โย ปน ภิกฺขุ
โอเรนฑฺฒมาสํ นฺหาเยยฺย อญฺญตฺร สมยา ปาจิตฺติยํ ตตฺถายํ
สมโย ทิยฑฺโฒ มาโส เสโส คิมฺหานนฺติ วสฺสานสฺส ปฐโม
มาโส อิจฺเจเต อฑฺฒเตยฺยมาสา อุณฺหสมโย ปริฬาหสมโย
อยํ ตตฺถ สมโยติ เอวญฺจิทํ ภควตา ภิกฺขูนํ สิกฺขาปทํ
ปญฺญตฺตํ โหติ
เตน โข ปน สมเยน ภิกฺขู คิลานา โหนฺติ
คิลานปุจฺฉกา ภิกฺขู คิลาเน ภิกฺขู เอตทโวจุํ กจฺจาวุโส ขมนียํ



กจฺจิ ยาปนียนฺติ ปุพฺเพ มยํ อาวุโส โอเรนฑฺฒมาสํ นฺหายาม
เตน โน ผาสุ โหติ อิทานิ ปน ภควตา ปฏิกฺขิตฺตนฺติ
กุกฺกุจฺจายนฺตา น นฺหายาม เตน โน น ผาสุ โหตีติ
ภควโต เอตมตฺถํ อาโรเจสุํ อนุชานามิ ภิกฺขเว คิลาเนน ภิกฺขุนา
โอเรนฑฺฒมาสํ นฺหายิตุํ เอวญฺจ ปน ภิกฺขเว อิมํ สิกฺขาปทํ
อุทฺทิเสยฺยาถ โย ปน ภิกฺขุ โอเรนฑฺฒมาสํ นฺหาเยยฺย อญฺญตฺร
สมยา ปาจิตฺติยํ ตตฺถายํ สมโย ทิยฑฺโฒ มาโส เสโส
คิมฺหานนฺติ วสฺสานสฺส ปฐโม มาโส อิจฺเจเต อฑฺฒเตยฺยมาสา
อุณฺหสมโย ปริฬาหสมโย คิลานสมโย อยํ ตตฺถ สมโยติ
เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติ
เตน โข ปน สมเยน ภิกฺขู นวกมฺมํ กตฺวา
กุกฺกุจฺจายนฺตา น นฺหายนฺติ เสทคเตน คตฺเตน สยนฺติ จีวรํปิ
เสนาสนํปิ ทุสฺสติ ภควโต เอตมตฺถํ อาโรเจสุํ อนุชานามิ
ภิกฺขเว กมฺมสมเย โอเรนฑฺฒมาสํ นฺหายิตุํ เอวญฺจ ปน ภิกฺขเว
อิมํ สิกฺขาปทํ อุทฺทิเสยฺยาถ โย ปน ภิกฺขุ โอเรนฑฺฒมาสํ
นฺหาเยยฺย อญฺญตฺร สมยา ปาจิตฺติยํ ตตฺถายํ สมโย ทิยฑฺโฒ
มาโส เสโส คิมฺหานนฺติ วสฺสานสฺส ปฐโม มาโส อิจฺเจเต
อฑฺฒเตยฺยมาสา อุณฺหสมโย ปริฬาหสมโย คิลานสมโย กมฺมสมโย
อยํ ตตฺถ สมโยติ เอวญฺจิทํ ภควตา ภิกฺขูนํ สิกฺขาปทํ
ปญฺญตฺตํ โหติ



เตน โข ปน สมเยน ภิกฺขู อทฺธานมคฺคํ คนฺตฺวา
กุกฺกุจฺจายนฺตา น นฺหายนฺติ เสทคเตน คตฺเตน สยนฺติ จีวรํปิ
เสนาสนํปิ ทุสฺสติ ภควโต เอตมตฺถํ อาโรเจสุํ อนุชานามิ
ภิกฺขเว อทฺธานคมนสมเย โอเรนฑฺฒมาสํ นฺหายิตุํ เอวญฺจ ปน
ภิกฺขเว อิมํ สิกฺขาปทํ อุทฺทิเสยฺยาถ โย ปน ภิกฺขุ โอเรนฑฺฒมาสํ
นฺหาเยยฺย อญฺญตฺร สมยา ปาจิตฺติยํ ตตฺถายํ สมโย
ทิยฑฺโฒ มาโส เสโส คิมฺหานนฺติ วสฺสานสฺส ปฐโม มาโส
อิจฺเจเต อฑฺฒเตยฺยมาสา อุณฺหสมโย ปริฬาหสมโย คิลานสมโย
กมฺมสมโย อทฺธานคมนสมโย อยํ ตตฺถ สมโยติ เอวญฺจิทํ
ภควตา ภิกฺขูนํ สิกฺขาปทํ ปญฺญตฺตํ โหติ
เตน โข ปน สมเยน สมฺพหุลา ภิกฺขู อชฺโฌกาเส
จีวรกมฺมํ กโรนฺตา สรเชน วาเตน โอกิณฺณา โหนฺติ เทโว จ
โถกํ โถกํ ผุสฺสิ ภิกฺขู กุกฺกุจฺจายนฺตา น นฺหายนฺติ กิลินฺเนน
คตฺเตน สยนฺติ จีวรํปิ เสนาสนํปิ ทุสฺสติ ภควโต เอตมตฺถํ
อาโรเจสุํ อนุชานามิ ภิกฺขเว วาตวุฏฺฐิสมเย โอเรนฑฺฒมาสํ
นฺหายิตุํ เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ
โย ปน ภิกฺขุ โอเรนฑฺฒมาสํ นฺหาเยยฺย อญฺญตฺร สมยา
ปาจิตฺติยํ ตตฺถายํ สมโย ทิยฑฺโฒ มาโส เสโส คิมฺหานนฺติ
วสฺสานสฺส ปฐโม มาโส อิจฺเจเต อฑฺฒเตยฺยมาสา อุณฺหสมโย
ปริฬาหสมโย คิลานสมโย กมฺมสมโย อทฺธานคมนสมโย



วาตวุฏฺฐิสมโย อยํ ตตฺถ สมโยติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ โอเรนฑฺฒมาสนฺติ
อูนกฑฺฒมาสํ นฺหาเยยฺยาติ จุณฺเณน วา มตฺติกาย วา นฺหายติ
ปโยเค ทุกฺกฏํ นฺหานปริโยสาเน อาปตฺติ ปาจิตฺติยสฺส
อญฺญตฺร สมยาติ ฐเปตฺวา สมยํ อุณฺหสมโย นาม ทิยฑฺโฒ
มาโส เสโส คิมฺหานํ ปริฬาหสมโย นาม วสฺสานสฺส ปฐโม
มาโส อิจฺเจเต อฑฺฒเตยฺยมาสา อุณฺหสมโย ปริฬาหสมโยติ
นฺหายิตพฺพํ คิลานสมโย นาม ยสฺส วินา นฺหาเนน น ผาสุ
โหติ คิลานสมโยติ นฺหายิตพฺพํ กมฺมสมโย นาม อนฺตมโส
ปริเวณํปิ สมฺมฏฺฐํ โหติ กมฺมสมโยติ นฺหายิตพฺพํ
อทฺธานคมนสมโย นาม อฑฺฒโยชนํ คมิสฺสามีติ นฺหายิตพฺพํ
คจฺฉนฺเตน นฺหายิตพฺพํ คเตน นฺหายิตพฺพํ วาตวุฏฺฐิสมโย นาม
ภิกฺขู สรเชน วาเตน โอกิณฺณา โหนฺติ เทฺว วา ตีณิ วา
อุทกผุสิตานิ กาเย ปติตานิ โหนฺติ วาตวุฏฺฐิสมโยติ นฺหายิตพฺพํ
อูนกฑฺฒมาเส อูนกสญฺญี อญฺญตฺร สมยา นฺหายติ
อาปตฺติ ปาจิตฺติยสฺส อูนกฑฺฒมาเส เวมติโก อญฺญตฺร สมยา
นฺหายติ อาปตฺติ ปาจิตฺติยสฺส อูนกฑฺฒมาเส อติเรกสญฺญี
อญฺญตฺร สมยา นฺหายติ อาปตฺติ ปาจิตฺติยสฺส อติเรกฑฺฒมาเส
อูนกสญฺญี อาปตฺติ ทุกฺกฏสฺส อติเรกฑฺฒมาเส


เวมติโก อาปตฺติ ทุกฺกฏสฺส อติเรกฑฺฒมาเส อติเรกสญฺญี
อนาปตฺติ
อนาปตฺติ สมเย อฑฺฒมาสํ นฺหายติ อติเรกฑฺฒมาสํ
นฺหายติ ปารํ คจฺฉนฺโต นฺหายติ สพฺพปจฺจนฺติเมสุ ชนปเทสุ
อาปทาสุ อุมฺมตฺตกสฺส อาทิกมฺมิกสฺสาติ
สตฺตมสิกฺขาปทํ นิฏฺฐิตํ



อฏฺฐมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน สมฺพหุลา
ภิกฺขู จ ปริพฺพาชกา จ สาเกตา สาวตฺถึ อทฺธานมคฺคปฏิปนฺนา
โหนฺติ อนฺตรามคฺเค โจรา นิกฺขมิตฺวา เต อจฺฉินฺทึสุ
สาวตฺถิยา ราชภฏา นิกฺขมิตฺวา เต โจเร สภณฺเฑ คเหตฺวา
ภิกฺขูนํ สนฺติเก ทูตํ ปาเหสุํ อาคจฺฉนฺตุ ภทฺทนฺตา สกํ สกํ
จีวรํ สญฺชานิตฺวา คณฺหนฺตูติ ภิกฺขู จีวรํ น สญฺชานนฺติ
มนุสฺสา อุชฺฌายนฺติ ขียนฺติ วิปาเจนฺติ กถํ หิ นาม ภทฺทนฺตา
อตฺตโน อตฺตโน จีวรํ น สญฺชานิสฺสนฺตีติ อสฺโสสุํ โข
ภิกฺขู เตสํ มนุสฺสานํ อุชฺฌายนฺตานํ ขียนฺตานํ วิปาเจนฺตานํ
อถโข เต ภิกฺขู ภควโต เอตมตฺถํ อาโรเจสุํ อถโข ภควา
เอตสฺมึ นิทาเน เอตสฺมึ ปกรเณ ภิกฺขุสงฺฆํ สนฺนิปาตาเปตฺวา
ภิกฺขูนํ ตทนุจฺฉวิกํ ตทนุโลมิกํ ธมฺมึ กถํ กตฺวา ภิกฺขู อามนฺเตสิ
เตนหิ ภิกฺขเว ภิกฺขูนํ สิกฺขาปทํ ปญฺญาเปสฺสามิ ทส อตฺถวเส
ปฏิจฺจ สงฺฆสุฏฺฐุตาย สงฺฆผาสุตาย เป สทฺธมฺมฏฺฐิติยา
วินยานุคฺคหาย เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ นวํ
ปน ภิกฺขุนา จีวรลาเภน ติณฺณํ ทุพฺพณฺณกรณานํ อญฺญตรํ 
ทุพฺพณฺณกรณํ อาทาตพฺพํ นีลํ วา กทฺทมํ วา กาฬสามํ วา
อนาทา เจ ภิกฺขุ ติณฺณํ ทุพฺพณฺณกรณานํ อญฺญตรํ ทุพฺพณฺณกรณํ 



นวํ จีวรํ ปริภุญฺเชยฺย ปาจิตฺติยนฺติ
นวํ นาม อกตกปฺปํ วุจฺจติ จีวรํ นาม ฉนฺนํ
จีวรานํ อญฺญตรํ จีวรํ ติณฺณํ ทุพฺพณฺณกรณานํ อญฺญตรํ 
ทุพฺพณฺณกรณํ อาทาตพฺพนฺติ อนฺตมโส กุสคฺเคนปิ อาทาตพฺพํ
นีลํ นาม เทฺว นีลานิ กํสนีลํ ปลาสนีลํ กทฺทโม นาม โอทโก
วุจฺจติ กาฬสามํ นาม ยงฺกิญฺจิ กาฬกํ อนาทา เจ ภิกฺขุ
ติณฺณํ ทุพฺพณฺณกรณานํ อญฺญตรํ ทุพฺพณฺณกรณนฺติ อนฺตมโส 
กุสคฺเคนปิ อนาทิยิตฺวา ติณฺณํ ทุพฺพณฺณกรณานํ อญฺญตรํ 
ทุพฺพณฺณกรณํ นวํ จีวรํ ปริภุญฺชติ อาปตฺติ ปาจิตฺติยสฺส
อนาทินฺเน อนาทินฺนสญฺญี ปริภุญฺชติ อาปตฺติ
ปาจิตฺติยสฺส อนาทินฺเน เวมติโก ปริภุญฺชติ อาปตฺติ ปาจิตฺติยสฺส
อนาทินฺเน อาทินฺนสญฺญี ปริภุญฺชติ อาปตฺติ ปาจิตฺติยสฺส
อาทินฺเน อนาทินฺนสญฺญี อาปตฺติ ทุกฺกฏสฺส อาทินฺเน เวมติโก
อาปตฺติ ทุกฺกฏสฺส อาทินฺเน อาทินฺนสญฺญี อนาปตฺติ
อนาปตฺติ อาทิยิตฺวา ปริภุญฺชติ กปฺโป นฏฺโฐ โหติ
กปฺปกโตกาโส ชิณฺโณ โหติ กปฺปกเตน อกปฺปกตํ สํสิพฺพิตํ โหติ
อคฺคเฬ อนุวาเต ปริภณฺเฑ อุมฺมตฺตกสฺส อาทิกมฺมิกสฺสาติ
อฏฺฐมสิกฺขาปทํ นิฏฺฐิตํ




นวมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน อายสฺมา
อุปนนฺโท สกฺยปุตฺโต ภาตุโน สทฺธิวิหาริกสฺส ภิกฺขุโน สามํ
จีวรํ วิกปฺเปตฺวา อปจฺจุทฺธารกํ ปริภุญฺชติ อถโข โส ภิกฺขุ
ภิกฺขูนํ เอตมตฺถํ อาโรเจสิ อยํ อาวุโส อายสฺมา อุปนนฺโท
สกฺยปุตฺโต มยฺหํ สามํ จีวรํ วิกปฺเปตฺวา อปจฺจุทฺธารกํ
ปริภุญฺชตีติ เย เต ภิกฺขู อปฺปิจฺฉา เป เต อุชฺฌายนฺติ
ขียนฺติ วิปาเจนฺติ กถํ หิ นาม อายสฺมา อุปนนฺโท สกฺยปุตฺโต
ภิกฺขุสฺส สามํ จีวรํ วิกปฺเปตฺวา อปจฺจุทฺธารกํ ปริภุญฺชิสฺสตีติ
เป สจฺจํ กิร ตฺวํ อุปนนฺท ภิกฺขุสฺส สามํ จีวรํ วิกปฺเปตฺวา
อปจฺจุทฺธารกํ ปริภุญฺชสีติ สจฺจํ ภควาติ วิครหิ พุทฺโธ
ภควา กถํ หิ นาม ตฺวํ โมฆปุริส ภิกฺขุสฺส สามํ จีวรํ
วิกปฺเปตฺวา อปจฺจุทฺธารกํ ปริภุญฺชิสฺสสิ เนตํ โมฆปุริส
อปฺปสนฺนานํ วา ปสาทาย ปสนฺนานํ วา ภิยฺโยภาวาย เป
เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ โย ปน
ภิกฺขุ ภิกฺขุสฺส วา ภิกฺขุนิยา วา สิกฺขมานาย วา สามเณรสฺส
วา สามเณริยา วา สามํ จีวรํ วิกปฺเปตฺวา อปจฺจุทฺธารกํ
ปริภุญฺเชยฺย ปาจิตฺติยนฺติ ต



โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ ภิกฺขุสฺสาติ อญฺญสฺส ภิกฺขุสฺส
ภิกฺขุนี นาม อุภโตสงฺเฆ อุปสมฺปนฺนา สิกฺขมานา นาม เทฺว
วสฺสานิ ฉสุ ธมฺเมสุ สิกฺขิตสิกฺขา สามเณโร นาม
ทสสิกฺขาปทิโก สามเณรี นาม ทสสิกฺขาปทิกา สามนฺติ สยํ
วิกปฺเปตฺวา จีวรํ นาม ฉนฺนํ จีวรานํ อญฺญตรํ จีวรํ วิกปฺปนุปคํ
ปจฺฉิมํ วิกปฺปนํ นาม เทฺว วิกปฺปนา สมฺมุขาวิกปฺปนา จ
ปรมฺมุขาวิกปฺปนา จ สมฺมุขาวิกปฺปนา นาม อิมํ จีวรํ ตุยฺหํ
วิกปฺเปมิ อิตฺถนฺนามสฺส วาติ ปรมฺมุขาวิกปฺปนา นาม อิมํ
จีวรํ วิกปฺปนตฺถาย ตุยฺหํ ทมฺมีติ เตน วตฺตพฺโพ โก เต
มิตฺโต วา สนฺทิฏฺโฐ วาติ อิตฺถนฺนาโม จ อิตฺถนฺนาโม จาติ
เตน วตฺตพฺโพ อหํ เตสํ ทมฺมิ เตสํ สนฺตกํ ปริภุญฺช วา
วิสฺสชฺเชหิ วา ยถาปจฺจยํ วา กโรหีติ อปจฺจุทฺธารกํ นาม
ตสฺส วา อทินฺนํ ตสฺส วา อวิสฺสาเสนฺโต ปริภุญฺชติ อาปตฺติ
ปาจิตฺติยสฺส
อปจฺจุทฺธารเก อปจฺจุทฺธารกสญฺญี ปริภุญฺชติ อาปตฺติ
ปาจิตฺติยสฺส อปจฺจุทฺธารเก เวมติโก ปริภุญฺชติ อาปตฺติ
ปาจิตฺติยสฺส อปจฺจุทฺธารเก ปจฺจุทฺธารกสญฺญี ปริภุญฺชติ
อาปตฺติ ปาจิตฺติยสฺส อธิฏฺเฐติ วา วิสฺสชฺเชติ วา อาปตฺติ
ทุกฺกฏสฺส ปจฺจุทฺธารเก อปจฺจุทฺธารกสญฺญี อาปตฺติ



ทุกฺกฏสฺส ปจฺจุทฺธารเก เวมติโก อาปตฺติ ทุกฺกฏสฺส
ปจฺจุทฺธารเก ปจฺจุทฺธารกสญฺญี อนาปตฺติ
อนาปตฺติ โส วา เทติ ตสฺส วา วิสฺสาเสนฺโต
ปริภุญฺชติ อุมฺมตฺตกสฺส อาทิกมฺมิกสฺสาติ
นวมสิกฺขาปทํ นิฏฺฐิตํ




ทสมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน สตฺตรสวคฺคิยา
ภิกฺขู อสนฺนิหิตปริกฺขารา โหนฺติ ฉพฺพคฺคิยา ภิกฺขู สตฺตรสวคฺคิยานํ
ภิกฺขูนํ ปตฺตํปิ จีวรํปิ อปนิเธนฺติ สตฺตรสวคฺคิยา
ภิกฺขู ฉพฺพคฺคิเย ภิกฺขู เอตทโวจุํ เทถาวุโส อมฺหากํ ปตฺตํปิ
จีวรํปีติ ฉพฺพคฺคิยา ภิกฺขู หสนฺติ เต โรทนฺติ ภิกฺขู
เอวมาหํสุ กิสฺส ตุเมฺห อาวุโส โรทถาติ อิเม อาวุโส
ฉพฺพคฺคิยา ภิกฺขู อมฺหากํ ปตฺตํปิ จีวรํปิ อปนิเธนฺตีติ เย เต
ภิกฺขู อปฺปิจฺฉา เป เต อุชฺฌายนฺติ ขียนฺติ วิปาเจนฺติ กถํ
หิ นาม ฉพฺพคฺคิยา ภิกฺขู ภิกฺขูนํ ปตฺตํปิ จีวรํปิ อปนิเธสฺสนฺตีติ
เป สจฺจํ กิร ตุเมฺห ภิกฺขเว ภิกฺขูนํ ปตฺตํปิ จีวรํปิ อปนิเธถาติ
สจฺจํ ภควาติ วิครหิ พุทฺโธ ภควา กถํ หิ นาม
ตุเมฺห โมฆปุริสา ภิกฺขูนํ ปตฺตํปิ จีวรํปิ อปนิเธสฺสถ เนตํ
โมฆปุริสา อปฺปสนฺนานํ วา ปสาทาย ปสนฺนานํ วา ภิยฺโยภาวาย
เป เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ โย
ปน ภิกฺขุ ภิกฺขุสฺส ปตฺตํ วา จีวรํ วา นิสีทนํ วา สูจิฆรํ วา
กายพนฺธนํ วา อปนิเธยฺย วา อปนิธาเปยฺย วา อนฺตมโส
หสฺสาเปกฺโขปิ ปาจิตฺติยนฺติ



โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ ภิกฺขุสฺสาติ อญฺญสฺส ภิกฺขุสฺส
ปตฺโต นาม เทฺว ปตฺตา อโยปตฺโต มตฺติกาปตฺโต จีวรํ
นาม ฉนฺนํ จีวรานํ อญฺญตรํ จีวรํ วิกปฺปนุปคํ ปจฺฉิมํ
นิสีทนํ นาม สทสํ วุจฺจติ สูจิฆรํ นาม สสูจิกํ วา อสูจิกํ
วา กายพนฺธนํ นาม เทฺว กายพนฺธนานิ ปฏฺฏิกํ สูกรนฺตกํ
อปนิเธยฺยาติ สยํ อปนิเธติ อาปตฺติ ปาจิตฺติยสฺส อปนิธาเปยฺยาติ
อญฺญํ อาณาเปติ อาปตฺติ ปาจิตฺติยสฺส สกึ อาณตฺโต
พหุกํปิ อปนิเธติ อาปตฺติ ปาจิตฺติยสฺส อนฺตมโส
หสฺสาเปกฺโขปีติ กีฬาธิปฺปาโย
อุปสมฺปนฺเน อุปสมฺปนฺนสญฺญี ปตฺตํ วา จีวรํ วา
นิสีทนํ วา สูจิฆรํ วา กายพนฺธนํ วา อปนิเธติ วา อปนิธาเปติ วา
อนฺตมโส หสฺสาเปกฺโขปิ อาปตฺติ ปาจิตฺติยสฺส อุปสมฺปนฺเน
เวมติโก ปตฺตํ วา จีวรํ วา นิสีทนํ วา สูจิฆรํ วา กายพนฺธนํ
วา อปนิเธติ วา อปนิธาเปติ วา อนฺตมโส หสฺสาเปกฺโขปิ
อาปตฺติ ปาจิตฺติยสฺส อุปสมฺปนฺเน อนุปสมฺปนฺนสญฺญี ปตฺตํ
วา จีวรํ วา นิสีทนํ วา สูจิฆรํ วา กายพนฺธนํ วา อปนิเธติ
วา อปนิธาเปติ วา อนฺตมโส หสฺสาเปกฺโขปิ อาปตฺติ
ปาจิตฺติยสฺส อญฺญํ ปริกฺขารํ อปนิเธติ วา อปนิธาเปติ วา อนฺตมโส
หสฺสาเปกฺโขปิ อาปตฺติ ทุกฺกฏสฺส อนุปสมฺปนฺนสฺส ปตฺตํ วา



จีวรํ วา อญฺญํ วา ปริกฺขารํ อปนิเธติ วา อปนิธาเปติ วา
อนฺตมโส หสฺสาเปกฺโขปิ อาปตฺติ ทุกฺกฏสฺส อนุปสมฺปนฺเน
อุปสมฺปนฺนสญฺญี อาปตฺติ ทุกฺกฏสฺส อนุปสมฺปนฺเน เวมติโก
อาปตฺติ ทุกฺกฏสฺส อนุปสมฺปนฺเน อนุปสมฺปนฺนสญฺญี อาปตฺติ
ทุกฺกฏสฺส
อนาปตฺติ น หสฺสาธิปฺปาโย ทุนฺนิกฺขิตฺตํ ปฏิสาเมติ
ธมฺมึ กถํ กตฺวา ทสฺสามีติ ปฏิสาเมติ อุมฺมตฺตกสฺส
อาทิกมฺมิกสฺสาติ
ทสมสิกฺขาปทํ นิฏฺฐิตํ
สุราปานวคฺโค ฉฏฺโฐ

ตสฺสุทฺทานํ
สุรา องฺคุลิ หาโส จ อนาทริยญฺจ ภึสนา
โชติ นฺหานทุพฺพณฺณํ สามํ อปนิเธน จาติ




สปฺปาณกวคฺคสฺส ปฐมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน อายสฺมา
อุทายิ อิสฺสาโส โหติ กากา จสฺส อมนาปา โหนฺติ โส
กาเก วิชฺฌิตฺวา สีสํ ฉินฺทิตฺวา สูเล ปฏิปาฏิยา ฐเปสิ ภิกฺขู
เอวมาหํสุ เกนิเม อาวุโส กากา ชีวิตา โวโรปิตาติ มยา
อาวุโส อมนาปา เม กากาติ เย เต ภิกฺขู อปฺปิจฺฉา
เป เต อุชฺฌายนฺติ ขียนฺติ วิปาเจนฺติ กถํ หิ นาม อายสฺมา
อุทายิ สญฺจิจฺจ ปาณํ ชีวิตา โวโรเปสฺสตีติ เป สจฺจํ กิร
ตฺวํ อุทายิ สญฺจิจฺจ ปาณํ ชีวิตา โวโรเปสีติ สจฺจํ ภควาติ
วิครหิ พุทฺโธ ภควา กถํ หิ นาม ตฺวํ โมฆปุริส สญฺจิจฺจ
ปาณํ ชีวิตา โวโรเปสฺสสิ เนตํ โมฆปุริส อปฺปสนฺนานํ วา
ปสาทาย ปสนฺนานํ วา ภิยฺโยภาวาย เป เอวญฺจ ปน
ภิกฺขเว อิมํ สิกฺขาปทํ อุทฺทิเสยฺยาถ โย ปน ภิกฺขุ สญฺจิจฺจ
ปาณํ ชีวิตา โวโรเปยฺย ปาจิตฺติยนฺติ
โย ปนาติ โย ยาทิโส เป ภิกฺขูติ เป
อยํ อิมสฺมึ อตฺเถ อธิปฺเปโต ภิกฺขูติ สญฺจิจฺจาติ ชานนฺโต
สญฺชานนฺโต เจจฺจ อภิวิตริตฺวา วีติกฺกโม ปาโณ นาม
ติรจฺฉานคตปาโณ วุจฺจติ ชีวิตา โวโรเปยฺยาติ ชีวิตินฺทฺริยํ อุปจฺฉินฺทติ



อุปโรเธติ สนฺตตึ วิโกเปติ อาปตฺติ ปาจิตฺติยสฺส
ปาเณ ปาณสญฺญี ชีวิตา โวโรเปติ อาปตฺติ
ปาจิตฺติยสฺส ปาเณ เวมติโก ชีวิตา โวโรเปติ อาปตฺติ ทุกฺกฏสฺส
ปาเณ อปฺปาณสญฺญี ชีวิตา โวโรเปติ อนาปตฺติ อปฺปาเณ
ปาณสญฺญี อาปตฺติ ทุกฺกฏสฺส อปฺปาเณ เวมติโก อาปตฺติ
ทุกฺกฏสฺส อปฺปาเณ อปฺปาณสญฺญี อนาปตฺติ
อนาปตฺติ อสญฺจิจฺจ อสติยา อชานนฺตสฺส
นมรณาธิปฺปายสฺส อุมฺมตฺตกสฺส อาทิกมฺมิกสฺสาติ
ปฐมสิกฺขาปทํ นิฏฺฐิตํ




ทุติยสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน ฉพฺพคฺคิยา
ภิกฺขู ชานํ สปฺปาณกํ อุทกํ ปริภุญฺชนฺติ เย เต ภิกฺขู
อปฺปิจฺฉา เป เต อุชฺฌายนฺติ ขียนฺติ วิปาเจนฺติ กถํ หิ
นาม ฉพฺพคฺคิยา ภิกฺขู ชานํ สปฺปาณกํ อุทกํ ปริภุญฺชิสฺสนฺตีติ
เป สจฺจํ กิร ตุเมฺห ภิกฺขเว ชานํ สปฺปาณกํ อุทกํ
ปริภุญฺชถาติ สจฺจํ ภควาติ วิครหิ พุทฺโธ ภควา กถํ หิ
นาม ตุเมฺห โมฆปุริสา ชานํ สปฺปาณกํ อุทกํ ปริภุญฺชิสฺสถ
เนตํ โมฆปุริสา อปฺปสนฺนานํ วา ปสาทาย ปสนฺนานํ วา
ภิยฺโยภาวาย เป เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ
โย ปน ภิกฺขุ ชานํ สปฺปาณกํ อุทกํ ปริภุญฺเชยฺย ปาจิตฺติยนฺติ
โย ปนาติ โย ยาทิโส เป ภิกฺขูติ เป
อยํ อิมสฺมึ อตฺเถ อธิปฺเปโต ภิกฺขูติ ชานาติ นาม สามํ
วา ชานาติ อญฺเญ วา ตสฺส อาโรเจนฺติ สปฺปาณกนฺติ
ชานนฺโต ปริโภเคน มริสฺสนฺตีติ ชานนฺโต ปริภุญฺชติ อาปตฺติ
ปาจิตฺติยสฺส
สปฺปาณเก สปฺปาณกสญฺญี ปริภุญฺชติ อาปตฺติ
ปาจิตฺติยสฺส สปฺปาณเก เวมติโก ปริภุญฺชติ อาปตฺติ


ทุกฺกฏสฺส สปฺปาณเก อปฺปาณกสญฺญี ปริภุญฺชติ อนาปตฺติ
อปฺปาณเก สปฺปาณกสญฺญี อาปตฺติ ทุกฺกฏสฺส อปฺปาณเก
เวมติโก อาปตฺติ ทุกฺกฏสฺส อปฺปาณเก อปฺปาณกสญฺญี
อนาปตฺติ
อนาปตฺติ สปฺปาณกนฺติ อชานนฺโต อปฺปาณกนฺติ
ชานนฺโต ปริโภเคน น มริสฺสนฺตีติ ชานนฺโต ปริภุญฺชติ
อุมฺมตฺตกสฺส อาทิกมฺมิกสฺสาติ
ทุติยสิกฺขาปทํ นิฏฺฐิตํ



ตติยสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน ฉพฺพคฺคิยา
ภิกฺขู ชานํ ยถาธมฺมํ นีหตาธิกรณํ ปุนกมฺมาย อุกฺโกเฏนฺติ อกตํ
กมฺมํ ทุกฺกฏํ กมฺมํ ปุน กาตพฺพํ กมฺมํ อนีหตํ ทุนฺนีหตํ ปุน
นีหนิตพฺพนฺติ เย เต ภิกฺขู อปฺปิจฺฉา เป เต อุชฺฌายนฺติ
ขียนฺติ วิปาเจนฺติ กถํ หิ นาม ฉพฺพคฺคิยา ภิกฺขู ชานํ ยถาธมฺมํ
นีหตาธิกรณํ ปุนกมฺมาย อุกฺโกเฏสฺสนฺตีติ เป สจฺจํ กิร ตุเมฺห
ภิกฺขเว ชานํ ยถาธมฺมํ นีหตาธิกรณํ ปุนกมฺมาย อุกฺโกเฏถาติ
สจฺจํ ภควาติ วิครหิ พุทฺโธ ภควา กถํ หิ นาม ตุเมฺห
โมฆปุริสา ชานํ ยถาธมฺมํ นีหตาธิกรณํ ปุนกมฺมาย อุกฺโกเฏสฺสถ
เนตํ โมฆปุริสา อปฺปสนฺนานํ วา ปสาทาย ปสนฺนานํ วา
ภิยฺโยภาวาย เป เอวญฺจ ปน ภิกฺขเว อิมํ สิกฺขาปทํ
อุทฺทิเสยฺยาถ โย ปน ภิกฺขุ ชานํ ยถาธมฺมํ นีหตาธิกรณํ
ปุนกมฺมาย อุกฺโกเฏยฺย ปาจิตฺติยนฺติ
โย ปนาติ โย ยาทิโส เป ภิกฺขูติ เป
อยํ อิมสฺมึ อตฺเถ อธิปฺเปโต ภิกฺขูติ ชานาติ นาม สามํ
วา ชานาติ อญฺเญ วา ตสฺส อาโรเจนฺติ โส วา อาโรเจติ
ยถาธมฺมํ นาม ธมฺเมน วินเยน สตฺถุ สาสเนน กตํ เอตํ
ยถาธมฺมํ นาม


อธิกรณํ นาม จตฺตาริ อธิกรณานิ วิวาทาธิกรณํ
อนุวาทาธิกรณํ อาปตฺตาธิกรณํ กิจฺจาธิกรณํ ปุนกมฺมาย
อุกฺโกเฏยฺยาติ อกตํ กมฺมํ ทุกฺกฏํ กมฺมํ ปุน กาตพฺพํ กมฺมํ อนีหตํ
ทุนฺนีหตํ ปุน นีหนิตพฺพนฺติ อุกฺโกเฏติ อาปตฺติ ปาจิตฺติยสฺส
ธมฺมกมฺเม ธมฺมกมฺมสญฺญี อุกฺโกเฏติ อาปตฺติ
ปาจิตฺติยสฺส ธมฺมกมฺเม เวมติโก อุกฺโกเฏติ อาปตฺติ
ทุกฺกฏสฺส ธมฺมกมฺเม อธมฺมกมฺมสญฺญี อุกฺโกเฏติ อนาปตฺติ
อธมฺมกมฺเม ธมฺมกมฺมสญฺญี อาปตฺติ ทุกฺกฏสฺส อธมฺมกมฺเม
เวมติโก อาปตฺติ ทุกฺกฏสฺส อธมฺมกมฺเม อธมฺมกมฺมสญฺญี
อนาปตฺติ
อนาปตฺติ อธมฺเมน วา วคฺเคน วา นกมฺมารหสฺส
วา กมฺมํ กตนฺติ ชานนฺโต อุกฺโกเฏติ อุมฺมตฺตกสฺส
อาทิกมฺมิกสฺสาติ
ตติยสิกฺขาปทํ นิฏฺฐิตํ


จตุตฺถสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน อายสฺมา
อุปนนฺโท สกฺยปุตฺโต สญฺเจตนิกํ สุกฺกวิสฏฺฐึ อาปตฺตึ อาปชฺชิตฺวา
ภาตุโน สทฺธิวิหาริกสฺส ภิกฺขุโน อาโรเจสิ อหํ อาวุโส สญฺเจตนิกํ
สุกฺกวิสฏฺฐึ อาปตฺตึ อาปนฺโน มา กสฺสจิ อาโรเจสีติ เตน
โข ปน สมเยน อญฺญตโร ภิกฺขุ สญฺเจตนิกํ สุกฺกวิสฏฺฐึ อาปตฺตึ
อาปชฺชิตฺวา สงฺฆํ ตสฺสา อาปตฺติยา ปริวาสํ ยาจิ ตสฺส
สงฺโฆ ตสฺสา อาปตฺติยา ปริวาสํ อทาสิ โส ปริวสนฺโต
ตํ ภิกฺขุํ ปสฺสิตฺวา เอตทโวจ อหํ อาวุโส สญฺเจตนิกํ สุกฺกวิสฏฺฐึ
อาปตฺตึ อาปชฺชิตฺวา สงฺฆํ ตสฺสา อาปตฺติยา ปริวาสํ ยาจึ
ตสฺส เม สงฺโฆ ตสฺสา อาปตฺติยา ปริวาสํ อทาสิ โสหํ
ปริวสามิ เวทยามหํ อาวุโส เวทยตีติ มํ อายสฺมา
ธาเรตูติ กึ นุ โข อาวุโส โย อญฺโญปิ อิมํ อาปตฺตึ
อาปชฺชติ โสปิ เอวํ กโรตีติ เอวมาวุโสติ อยํ อาวุโส
อายสฺมา อุปนนฺโท สกฺยปุตฺโต สญฺเจตนิกํ สุกฺกวิสฏฺฐึ อาปตฺตึ
อาปชฺชิตฺวา โส เม อาโรเจสิ อหํ อาวุโส สญฺเจตนิกํ
สุกฺกวิสฏฺฐึ อาปตฺตึ อาปนฺโน มา กสฺสจิ อาโรเจสีติ กึ




ปน ตฺวํ อาวุโส ตํ อาปตฺตึ ปฏิจฺฉาเทสีติ เอวมาวุโสติ
อถโข โส ภิกฺขุ ภิกฺขูนํ เอตมตฺถํ อาโรเจสิ เย เต ภิกฺขู
อปฺปิจฺฉา เป เต อุชฺฌายนฺติ ขียนฺติ วิปาเจนฺติ กถํ หิ
นาม ภิกฺขุ ภิกฺขุสฺส ชานํ ทุฏฺฐุลฺลํ อาปตฺตึ ปฏิจฺฉาเทสฺสตีติ
เป สจฺจํ กิร ตฺวํ ภิกฺขุ ภิกฺขุสฺส ชานํ ทุฏฺฐลฺลํ อาปตฺตึ
ปฏิจฺฉาเทสีติ สจฺจํ ภควาติ วิครหิ พุทฺโธ ภควา กถํ
หิ นาม ตฺวํ โมฆปุริส ภิกฺขุสฺส ชานํ ทุฏฺฐุลฺลํ อาปตฺตึ
ปฏิจฺฉาเทสฺสสิ เนตํ โมฆปุริส อปฺปสนฺนานํ วา ปสาทาย ปสนฺนานํ
วา ภิยฺโยภาวาย เป เอวญฺจ ปน ภิกฺขเว อิมํ สิกฺขาปทํ
อุทฺทิเสยฺยาถ โย ปน ภิกฺขุ ภิกฺขุสฺส ชานํ ทุฏฺฐุลฺลํ อาปตฺตึ
ปฏิจฺฉาเทยฺย ปาจิตฺติยนฺติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ ภิกฺขุสฺสาติ อญฺญสฺส ภิกฺขุสฺส
ชานาติ นาม สามํ วา ชานาติ อญฺเญ วา ตสฺส อาโรเจนฺติ
โส วา อาโรเจติ ทุฏฺฐุลฺลา นาม อาปตฺติ จตฺตาริ จ ปาราชิกานิ
เตรส จ สงฺฆาทิเสสา ปฏิจฺฉาเทยฺยาติ อิมํ ชานิตฺวา โจเทสฺสนฺติ
สาเรสฺสนฺติ ขขเสสฺสนฺติ วมฺเภสฺสนฺติ มงฺกก กริสฺสนฺติ นาโรเจสฺสามีติ
ธุรํ นิกฺขิตฺตมตฺเต อาปตฺติ ปาจิตฺติยสฺส
ทุฏฺฐุลฺลาย อาปตฺติยา ทุฏฺฐุลฺลาปตฺติสญฺญี ปฏิจฺฉาเทติ
อาปตฺติ ปาจิตฺติยสฺส ทุฏฺฐุลฺลาย อาปตฺติยา เวมติโก


ปฏิจฺฉาเทติ อาปตฺติ ทุกฺกฏสฺส ทุฏฺฐุลฺลาย อาปตฺติยา
อทุฏฺฐุลฺลาปตฺติสญฺญี ปฏิจฺฉาเทติ อาปตฺติ ทุกฺกฏสฺส อทุฏฺฐุลฺลํ
อาปตฺตึ ปฏิจฺฉาเทติ อาปตฺติ ทุกฺกฏสฺส อนุปสมฺปนฺนสฺส
ทุฏฺฐุลฺลํ วา อทุฏฺฐุลฺลํ วา อชฺฌาจารํ ปฏิจฺฉาเทติ อาปตฺติ
ทุกฺกฏสฺส อทุฏฺฐุลฺลาย อาปตฺติยา ทุฏฺฐุลฺลาปตฺติสญฺญี อาปตฺติ
ทุกฺกฏสฺส อทุฏฺฐุลฺลาย อาปตฺติยา เวมติโก อาปตฺติ ทุกฺกฏสฺส
อทุฏฺฐุลฺลาย อาปตฺติยา อทุฏฺฐุลฺลาปตฺติสญฺญี อาปตฺติ ทุกฺกฏสฺส
อนาปตฺติ สงฺฆสฺส ภณฺฑนํ วา กลโห วา วิคฺคโห
วา วิวาโท วา ภวิสฺสตีติ นาโรเจติ สงฺฆเภโท วา สงฺฆราชิ
วา ภวิสฺสตีติ นาโรเจติ อยํ กกฺขโฬ ผรุโส ชีวิตนฺตรายํ วา
พฺรหฺมจริยนฺตรายํ วา กริสฺสตีติ นาโรเจติ อญฺเญ ปฏิรูเป
ภิกฺขู อปสฺสนฺโต นาโรเจติ นจฺฉาเทตุกาโม นาโรเจติ ปญฺญายิสฺสติ
สเกน กมฺเมนาติ นาโรเจติ อุมฺมตฺตกสฺส อาทิกมฺมิกสฺสาติ
จตุตฺถสิกฺขาปทํ นิฏฺฐิตํ



ปญฺจมสิกฺขาปทํ
เตน สมเยน พุทฺโธ ภควา ราชคเห วิหรติ เวฬุวเน
กลนฺทกนิวาเป เตน โข ปน สมเยน ราชคเห สตฺตรสวคฺคิยา
ทารกา สหายกา โหนฺติ อุปาลิ ทารโก เตสํ ปมุโข โหติ
อถโข อุปาลิสฺส มาตาปิตูนํ เอตทโหสิ เกน นุ โข อุปาเยน
อุปาลิ อมฺหากํ อจฺจเยน สุขญฺจ ชีเวยฺย น จ กิลเมยฺยาติ
อถโข อุปาลิสฺส มาตาปิตูนํ เอตทโหสิ สเจ โข อุปาลิ เลขํ
สิกฺเขยฺย เอวํ โข อุปาลิ อมฺหากํ อจฺจเยน สุขญฺจ ชีเวยฺย
น จ กิลเมยฺยาติ อถโข อุปาลิสฺส มาตาปิตูนํ เอตทโหสิ
สเจ โข อุปาลิ เลขํ สิกฺขิสฺสติ องฺคุลิโย ทุกฺขา ภวิสฺสนฺติ
สเจ โข อุปาลิ คณนํ สิกฺเขยฺย เอวํ โข อุปาลิ อมฺหากํ
อจฺจเยน สุขญฺจ ชีเวยฺย น จ กิลเมยฺยาติ อถโข อุปาลิสฺส
มาตาปิตูนํ เอตทโหสิ สเจ โข อุปาลิ คณนํ สิกฺขิสฺสติ อุรสฺส
ทุกฺโข ภวิสฺสติ สเจ โข อุปาลิ รูปํ สิกฺเขยฺย เอวํ โข
อุปาลิ อมฺหากํ อจฺจเยน สุขญฺจ ชีเวยฺย น จ กิลเมยฺยาติ
อถโข อุปาลิสฺส มาตาปิตูนํ เอตทโหสิ สเจ โข อุปาลิ รูปํ
สิกฺขิสฺสติ อกฺขีนิสฺส ทุกฺขานิ ภวิสฺสนฺติ อิเม โข สมณา
สกฺยปุตฺติยา สุขสีลา สุขสมาจารา สุโภชนานิ ภุญฺชิตฺวา นิวาเตสุ




สยเนสุ สยนฺติ สเจ โข อุปาลิ สมเณสุ สกฺยปุตฺติเยสุ ปพฺพเชยฺย
เอวํ โข อุปาลิ อมฺหากํ อจฺจเยน สุขญฺจ ชีเวยฺย น จ
กิลเมยฺยาติ
อสฺโสสิ โข อุปาลิ ทารโก มาตาปิตูนํ อิมํ กถาสลฺลาปํ
อถโข อุปาลิ ทารโก เยน เต ทารกา เตนุปสงฺกมิ อุปสงฺกมิตฺวา
เต ทารเก เอตทโวจ เอถ มยํ อยฺยา สมเณสุ สกฺยปุตฺติเยสุ
ปพฺพชิสฺสามาติ สเจ โข ตฺวํ อยฺย ปพฺพชิสฺสสิ เอวํ มยํปิ
ปพฺพชิสฺสามาติ อถโข เต ทารกา เอกเมกสฺส มาตาปิตโร
อุปสงฺกมิตฺวา เอตทโวจุํ อนุชานาถ อมฺหากํ อคารสฺมา
อนคาริยํ ปพฺพชฺชายาติ อถโข เตสํ ทารกานํ มาตาปิตโร
สพฺเพปีเม ทารกา สมานจฺฉนฺทา กลฺยาณาธิปฺปายาติ อนุชานึสุ
เต ภิกฺขู อุปสงฺกมิตฺวา ปพฺพชฺชํ ยาจึสุ เต ภิกฺขู ปพฺพาเชสุํ
อุปสมฺปาเทสุํ เต รตฺติยา ปจฺจูสสมยํ ปจฺจุฏฺฐาย โรทนฺติ
ยาคุํ เทถ ภตฺตํ เทถ ขาทนียํ เทถาติ ภิกฺขู เอวมาหํสุ
อาคเมถาวุโส ยาว รตฺติ วิภายติ สเจ ยาคุ ภวิสฺสติ ปิวิสฺสถ
สเจ ภตฺตํ ภวิสฺสติ ภุญฺชิสฺสถ สเจ ขาทนียํ ภวิสฺสติ ขาทิสฺสถ
โน เจ ภวิสฺสติ ยาคุ วา ภตฺตํ วา ขาทนียํ วา ปิณฺฑาย
จริตฺวา ภุญฺชิสฺสถาติ เอวํปิ โข เต ภิกฺขู ภิกฺขูหิ วุจฺจมานา
โรทนฺติเยว ยาคุํ เทถ ภตฺตํ เทถ ขาทนียํ เทถาติ เสนาสนํ
อูหทนฺติปิ อุมฺมิหนฺติปิ


อสฺโสสิ โข ภควา รตฺติยา ปจฺจูสสมยํ ปจฺจุฏฺฐาย
ทารกสทฺทํ สุตฺวาน อายสฺมนฺตํ อานนฺทํ อามนฺเตสิ กึ นุ โข
โส อานนฺท ทารกสทฺโทติ อถโข อายสฺมา อานนฺโท ภควโต
เอตมตฺถํ อาโรเจสิ อถโข ภควา เอตสฺมึ นิทาเน เอตสฺมึ
ปกรเณ ภิกฺขุสงฺฆํ สนฺนิปาตาเปตฺวา ภิกฺขู ปฏิปุจฺฉิ สจฺจํ กิร
ภิกฺขเว ภิกฺขู ชานํ อูนวีสติวสฺสํ ปุคฺคลํ อุปสมฺปาเทนฺตีติ สจฺจํ
ภควาติ วิครหิ พุทฺโธ ภควา กถํ หิ นาม เต ภิกฺขเว
โมฆปุริสา ชานํ อูนวีสติวสฺสํ ปุคฺคลํ อุปสมฺปาเทสฺสนฺติ อูนวีสติวสฺโส
ภิกฺขเว ปุคฺคโล อกฺขโม โหติ สีตสฺส อุณฺหสฺส
ชิฆจฺฉาย ปิปาสาย ฑํสมกสวาตาตปสิรึสปสมฺผสฺสานํ ทุรุตฺตานํ
ทุราคตานํ วจนปถานํ อุปฺปนฺนานํ สารีริกานํ เวทนานํ ทุกฺขานํ
ติพฺพานํ ขรานํ กฏุกานํ อสาตานํ อมนาปานํ ปาณหรานํ
อนธิวาสกชาติโก โหติ วีสติวสฺโส จ โข ภิกฺขเว ปุคฺคโล ขโม
โหติ สีตสฺส อุณฺหสฺส ชิฆจฺฉาย ปิปาสาย ฑํสมกสวาตาตปสิรึสปสมฺผสฺสานํ
ทุรุตฺตานํ ทุราคตานํ วจนปถานํ อุปฺปนฺนานํ
สารีริกานํ เวทนานํ ทุกฺขานํ ติพฺพานํ ขรานํ กฏุกานํ อสาตานํ
อมนาปานํ ปาณหรานํ อธิวาสกชาติโก โหติ เนตํ ภิกฺขเว
อปฺปสนฺนานํ วา ปสาทาย ปสนฺนานํ วา ภิยฺโยภาวาย เป
เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ โย ปน
ภิกฺขุ ชานํ อูนวีสติวสฺสํ ปุคฺคลํ อุปสมฺปาเทยฺย โส จ ปุคฺคโล



อนุปสมฺปนฺโน เต จ ภิกฺขู คารยฺหา อิทํ ตสฺมึ ปาจิตฺติยนฺติ
โย ปนาติ โย ยาทิโส เป ภิกฺขูติ เป
อยํ อิมสฺมึ อตฺเถ อธิปฺเปโต ภิกฺขูติ ชานาติ นาม สามํ
วา ชานาติ อญฺเญ วา ตสฺส อาโรเจนฺติ โส วา อาโรเจติ
อูนวีสติวสฺโส นาม อปฺปตฺตวีสติวสฺโส อุปสมฺปาเทสฺสามีติ คณํ
วา อาจริยํ วา ปตฺตํ วา จีวรํ วา ปริเยสติ สีมํ วา สมฺมนฺนติ
อาปตฺติ ทุกฺกฏสฺส ญตฺติยา ทุกฺกฏํ ทฺวีหิ กมฺมวาจาหิ ทุกฺกฏา
กมฺมวาจาปริโยสาเน อุปชฺฌายสฺส อาปตฺติ ปาจิตฺติยสฺส คณสฺส
จ อาจริยสฺส จ อาปตฺติ ทุกฺกฏสฺส
อูนวีสติวสฺเส อูนวีสติวสฺสสญฺญี อุปสมฺปาเทติ อาปตฺติ
ปาจิตฺติยสฺส อูนวีสติวสฺเส เวมติโก อุปสมฺปาเทติ อาปตฺติ
ทุกฺกฏสฺส อูนวีสติวสฺเส ปริปุณฺณวีสติวสฺสสญฺญี อุปสมฺปาเทติ
อนาปตฺติ ปริปุณฺณวีสติวสฺเส อูนวีสติวสฺสสญฺญี อาปตฺติ
ทุกฺกฏสฺส ปุริปุณฺณวีสติวสฺเส เวมติโก อาปตฺติ ทุกฺกฏสฺส
ปริปุณฺณวีสติวสฺเส ปริปุณฺณวีสติวสฺสสญฺญี อนาปตฺติ
อนาปตฺติ อูนวีสติวสฺสํ ปุคฺคลํ ปริปุณฺณวีสติวสฺสสญฺญี
อุปสมฺปาเทติ ปริปุณฺณวีสติวสฺสํ ปริปุณฺณวีสติวสฺสสญฺญี
อุปสมฺปาเทติ อุมฺมตฺตกสฺส อาทิกมฺมิกสฺสาติ
ปญฺจมสิกฺขาปทํ นิฏฺฐิตํ



ฉฏฺฐสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน อญฺญตโร
สตฺโถ ราชคหา ปฏิยาโลกํ คนฺตุกาโม โหติ อญฺญตโร ภิกฺขุ
เต มนุสฺเส เอตทโวจ อหํปิ อายสฺมนฺเตหิ สทฺธึ คมิสฺสามีติ
มยํ โข ภนฺเต สุงฺกํ ปริหริสฺสามาติ ปชานาถาวุโสติ อสฺโสสุํ
โข กมฺมิกา สตฺโถ กิร สุงฺกํ ปริหริสฺสตีติ เต มคฺเค
ปริยุฏฺฐึสุ อถโข เต กมฺมิกา ตํ สตฺถํ คเหตฺวา อจฺฉินฺทิตฺวา
ตํ ภิกฺขุํ เอตทโวจุํ กิสฺส ตฺวํ ภนฺเต ชานํ เถยฺยสตฺเถน สทฺธึ
คจฺฉสีติ ปลิพุทฺธิตฺวา มุญฺจึสุ อถโข โส ภิกฺขุ สาวตฺถึ
คนฺตฺวา ภิกฺขูนํ เอตมตฺถํ อาโรเจสิ เย เต ภิกฺขู อปฺปิจฺฉา
เป เต อุชฺฌายนฺติ ขียนฺติ วิปาเจนฺติ กถํ หิ นาม ภิกฺขุ
ชานํ เถยฺยสตฺเถน สทฺธึ สํวิธาย เอกทฺธานมคฺคํ ปฏิปชฺชิสฺสตีติ
เป สจฺจํ กิร ตฺวํ ภิกฺขุ ชานํ เถยฺยสตฺเถน สทฺธึ สํวิธาย
เอกทฺธานมคฺคํ ปฏิปชฺชสีติ สจฺจํ ภควาติ วิครหิ พุทฺโธ
ภควา กถํ หิ นาม ตฺวํ โมฆปุริส ชานํ เถยฺยสตฺเถน สทฺธึ
สํวิธาย เอกทฺธานมคฺคํ ปฏิปชฺชิสฺสสิ เนตํ โมฆปุริส อปฺปสนฺนานํ
วา ปสาทาย ปสนฺนานํ วา ภิยฺโยภาวาย เป เอวญฺจ ปน
ภิกฺขเว อิมํ สิกฺขาปทํ อุทฺทิเสยฺยาถ โย ปน ภิกฺขุ ชานํ



เถยฺยสตฺเถน สทฺธึ สํวิธาย เอกทฺธานมคฺคํ ปฏิปชฺเชยฺย อนฺตมโส
คามนฺตรมฺปิ ปาจิตฺติยนฺติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ ชานาติ นาม สามํ วา
ชานาติ อญฺเญ วา ตสฺส อาโรเจนฺติ โส วา อาโรเจติ
เถยฺยสตฺโถ นาม โจรา กตกมฺมา วา โหนฺติ อกตกมฺมา วา
ราชานํ วา เถยฺยํ คจฺฉนฺติ สุงฺกํ วา ปริหรนฺติ สทฺธินฺติ
เอกโต สํวิธายาติ คจฺฉามาวุโส คจฺฉาม ภนฺเต คจฺฉาม
ภนฺเต คจฺฉามาวุโส อชฺช วา หิยฺโย วา ปเร วา คจฺฉามาติ
สํวิทหติ อาปตฺติ ทุกฺกฏสฺส อนฺตมโส คามนฺตรมฺปีติ
กุกฺกุฏสมฺปาเต คาเม คามนฺตเร คามนฺตเร อาปตฺติ ปาจิตฺติยสฺส
อคามเก อรญฺเญ อฑฺฒโยชเน อฑฺฒโยชเน อาปตฺติ ปาจิตฺติยสฺส
เถยฺยสตฺเถ เถยฺยสตฺถสญฺญี สํวิธาย เอกทฺธานมคฺคํ
ปฏิปชฺชติ อนฺตมโส คามนฺตรมฺปิ อาปตฺติ ปาจิตฺติยสฺส
เถยฺยสตฺเถ เวมติโก สํวิธาย เอกทฺธานมคฺคํ ปฏิปชฺชติ อนฺตมโส
คามนฺตรมฺปิ อาปตฺติ ทุกฺกฏสฺส เถยฺยสตฺเถ อเถยฺยสตฺถสญฺญี
สํวิธาย เอกทฺธานมคฺคํ ปฏิปชฺชติ อนฺตมโส คามนฺตรมฺปิ
อนาปตฺติ ภิกฺขุ สํวิทหติ มนุสฺสา น สํวิทหนฺติ อาปตฺติ
ทุกฺกฏสฺส อเถยฺยสตฺเถ เถยฺยสตฺถสญฺญี อาปตฺติ ทุกฺกฏสฺส
อเถยฺยสตฺเถ เวมติโก อาปตฺติ ทุกฺกฏสฺส อเถยฺยสตฺเถ


อเถยฺยสตฺถสญฺญี อนาปตฺติ
อนาปตฺติ อสํวิทหิตฺวา คจฺฉติ มนุสฺสา สํวิทหนุติ
ภิกฺขุ น สํวิทหติ วิสงฺเกเตน คจฺฉติ อาปทาสุ อุมฺมตฺตกสฺส
อาทิกมฺมิกสฺสาติ
ฉฏฺฐสิกฺขาปทํ นิฏฺฐิตํ



สตฺตมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน อญฺญตโร ภิกฺขุ
โกสเลสุ ชนปเทสุ สาวตฺถึ คจฺฉนฺโต อญฺญตเรน คามทฺวาเรน
อติกฺกมติ อญฺญตรา อิตฺถี สามิเกน สห ภณฺฑิตฺวา คามโต
นิกฺขมิตฺวา ตํ ภิกฺขุํ ปสฺสิตฺวา เอตทโวจ กหํ ภนฺเต อยฺโย
คมิสฺสตีติ สาวตฺถึ โข อหํ ภคินิ คมิสฺสามีติ อหํ อยฺเยน
สทฺธึ คมิสฺสามีติ เอยฺยาสิ ภคินีติ อถโข ตสฺสา อิตฺถิยา
สามิโก คามโต นิกฺขมิตฺวา มนุสฺเส ปุจฺฉิ อปยฺยา เอวรูปํ
อิตฺถึ ปสฺเสยฺยาถาติ เอสยฺย ปพฺพชิเตน สห คจฺฉตีติ อถโข
โส ปุริโส อนุพนฺธิตฺวา ตํ ภิกฺขุํ คเหตฺวา อาโกเฏตฺวา มุญฺจิ
อถโข โส ภิกฺขุ อญฺญตรสฺมึ รุกฺขมูเล ปธูเปนฺโต นิสีทิ
อถโข สา อิตฺถี ตํ ปุริสํ เอตทโวจ นายฺย โส ภิกฺขุ มํ
นิปฺปาเทสิ อปิจ อหเมว เตน ภิกฺขุนา สทฺธึ คจฺฉามิ อการโก
โส ภิกฺขุ คจฺฉ นํ ขมาเปหีติ อถโข โส ปุริโส ตํ ภิกฺขุํ
ขมาเปสิ อถโข โส ภิกฺขุ สาวตฺถึ คนฺตฺวา ภิกฺขูนํ เอตมตฺถํ
อาโรเจสิ เย เต ภิกฺขู อปฺปิจฺฉา เป เต อุชฺฌายนฺติ
ขียนฺติ วิปาเจนฺติ กถํ หิ นาม ภิกฺขุ มาตุคาเมน สทฺธึ สํวิธาย
เอกทฺธานมคฺคํ ปฏิปชฺชิสฺสตีติ เป สจฺจํ กิร ตฺวํ ภิกฺขุ



มาตุคาเมน สทฺธึ สํวิธาย เอกทฺธานมคฺคํ ปฏิปชฺชสีติ สจฺจํ
ภควาติ วิครหิ พุทฺโธ ภควา กถํ หิ นาม ตฺวํ โมฆปุริส
มาตุคาเมน สทฺธึ สํวิธาย เอกทฺธานมคฺคํ ปฏิปชฺชิสฺสสิ เนตํ
โมฆปุริส อปฺปสนฺนานํ วา ปสาทาย ปสนฺนานํ วา ภิยฺโยภาวาย
เป เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ โย
ปน ภิกฺขุ มาตุคาเมน สทฺธึ สํวิธาย เอกทฺธานมคฺคํ ปฏิปชฺเชยฺย
อนฺตมโส คามนฺตรมฺปิ ปาจิตฺติยนฺติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ มาตุคาโม นาม มนุสฺสิตฺถี
น ยกฺขี น เปตี น ติรจฺฉานคตา วิญฺญู ปฏิพลา สุภาสิตทุพฺภาสิตํ
ทุฏฺฐุลฺลาทุฏฺฐุลฺลํ อาชานิตุํ สทฺธินฺติ เอกโต สํวิธายาติ
คจฺฉาม ภคินิ คจฺฉาม อยฺย คจฺฉาม อยฺย คจฺฉาม ภคินิ
อชฺช วา หิยฺโย วา ปเร วา คจฺฉามาติ สํวิทหติ อาปตฺติ
ทุกฺกฏสฺส อนฺตมโส คามนฺตรมฺปีติ กุกฺกุฏสมฺปาเต คาเม
คามนฺตเร คามนฺตเร อาปตฺติ ปาจิตฺติยสฺส อคามเก อรญฺเญ
อฑฺฒโยชเน อฑฺฒโยชเน อาปตฺติ ปาจิตฺติยสฺส
มาตุคาเม มาตุคามสญฺญี สํวิธาย เอกทฺธานมคฺคํ
ปฏิปชฺชติ อนฺตมโส คามนฺตรมฺปิ อาปตฺติ ปาจิตฺติยสฺส
มาตุคาเม เวมติโก สํวิธาย เอกทฺธานมคฺคํ ปฏิปชฺชติ อนฺตมโส
คามนฺตรมฺปิ อาปตฺติ ปาจิตฺติยสฺส มาตุคาเม อมาตุคามสญฺญี


สํวิธาย เอกทฺธานมคฺคํ ปฏิปชฺชติ อนฺตมโส คามนฺตรมฺปิ อาปตฺติ
ปาจิตฺติยสฺส ภิกฺขุ สํวิทหติ มาตุคาโม น สํวิทหติ อาปตฺติ
ทุกฺกฏสฺส ยกฺขิยา วา เปติยา วา ปณฺฑเกน วา
ติรจฺฉานคตมนุสฺสวิคฺคหิตฺถิยา วา สทฺธึ สํวิธาย เอกทฺธานมคฺคํ
ปฏิปชฺชติ อนฺตมโส คามนฺตรมฺปิ อาปตฺติ ทุกฺกฏสฺส อมาตุคาเม
มาตุคามสญฺญี อาปตฺติ ทุกฺกฏสฺส อมาตุคาเม เวมติโก
อาปตฺติ ทุกฺกฏสฺส อมาตุคาเม อมาตุคามสญฺญี อนาปตฺติ
อนาปตฺติ อสํวิทหิตฺวา คจฺฉติ มาตุคาโม สํวิทหติ
ภิกฺขุ น สํวิทหติ วิสงฺเกเตน คจฺฉติ อาปทาสุ อุมฺมตฺตกสฺส
อาทิกมฺมิกสฺสาติ
สตฺตมสิกฺขาปทํ นิฏฺฐิตํ



อฏฺฐมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน อริฏฺฐสฺส
นาม ภิกฺขุโน คนฺธพาธิปุพฺพสฺส เอวรูปํ ปาปกํ ทิฏฺฐิคตํ อุปฺปนฺนํ
โหติ ตถาหํ ภควตา ธมฺมํ เทสิตํ อาชานามิ ยถา เยเม
อนฺตรายิกา ธมฺมา วุตฺตา ภควตา เต ปฏิเสวโต นาลํ
อนฺตรายายาติ อสฺโสสุํ โข สมฺพหุลา ภิกฺขู อริฏฺฐสฺส กิร
นาม ภิกฺขุโน คนฺธพาธิปุพฺพสฺส เอวรูปํ ปาปกํ ทิฏฺฐิคตํ อุปฺปนฺนํ
ตถาหํ ภควตา ธมฺมํ เทสิตํ อาชานามิ ยถา เยเม อนฺตรายิกา
ธมฺมา วุตฺตา ภควตา เต ปฏิเสวโต นาลํ อนฺตรายายาติ
อถโข เต ภิกฺขู เยน อริฏฺโฐ ภิกฺขุ คนฺธพาธิปุพฺโพ เตนุปสงฺกมึสุ
อุปสงฺกมิตฺวา อริฏฺฐํ ภิกฺขุํ คนฺธพาธิปุพฺพํ เอตทโวจุํ สจฺจํ
กิร เต อาวุโส อริฏฺฐ เอวรูปํ ปาปกํ ทิฏฺฐิคตํ อุปฺปนฺนํ
ตถาหํ ภควตา ธมฺมํ เทสิตํ อาชานามิ ยถา เยเม อนฺตรายิกา
ธมฺมา วุตฺตา ภควตา เต ปฏิเสวโต นาลํ อนฺตรายายาติ
เอวํ พฺยา โข อหํ อาวุโส ภควตา ธมฺมํ เทสิตํ อาชานามิ
ยถา เยเม อนฺตรายิกา ธมฺมา วุตฺตา ภควตา เต ปฏิเสวโต
นาลํ อนฺตรายายาติ มา อาวุโส อริฏฺฐ เอวํ อวจ มา ภควนฺตํ
อพฺภาจิกฺขิ น หิ สาธุ ภควโต อพฺภกฺขานํ น หิ ภควา เอวํ


วเทยฺย อเนกปริยาเยน อาวุโส อริฏฺฐ อนฺตรายิกา ธมฺมา วุตฺตา
ภควตา อลญฺจ ปน เต ปฏิเสวโต อนฺตรายาย อปฺปสฺสาทา
กามา วุตฺตา ภควตา พหุทุกฺขา พหูปายาสา อาทีนโว เอตฺถ
ภิยฺโย อฏฺฐิกงฺกลูปมา กามา วุตฺตา ภควตา พหุทุกฺขา
พหูปายาสา อาทีนโว เอตฺถ ภิยฺโย มํสเปสูปมา กามา วุตฺตา
ภควตา เป ติณุกฺกูปมา กามา วุตฺตา ภควตา เป
องฺคารกาสูปมา กามา วุตฺตา ภควตา เป สุปินกูปมา กามา
วุตฺตา ภควตา เป ยาจิตกูปมา กามา วุตฺตา ภควตา เป
รุกฺขผลูปมา กามา วุตฺตา ภควตา เป อสิสูนูปมา กามา
วุตฺตา ภควตา เป สตฺติสูลูปมา กามา วุตฺตา ภควตา เป
สปฺปสิรูปมา กามา วุตฺตา ภควตา พหุทุกฺขา พหูปายาสา
อาทีนโว เอตฺถ ภิยฺโยติ เอวํปิ โข อริฏฺโฐ ภิกฺขุ คนฺธพาธิปุพฺโพ
เตหิ ภิกฺขูหิ วุจฺจมาโน ตเถว ตํ ปาปกํ ทิฏฺฐิคตํ ถามสา
ปรามาสา อภินิวิสฺส โวหรติ เอวํ พฺยา โข อหํ อาวุโส
ภควตา ธมฺมํ เทสิตํ อาชานามิ ยถา เยเม อนฺตรายิกา ธมฺมา
วุตฺตา ภควตา เต ปฏิเสวโต นาลํ อนฺตรายายาติ ยโต จ
โข เต ภิกฺขู นาสกฺขึสุ อริฏฺฐํ ภิกฺขุํ คนฺธพาธิปุพฺพํ เอตสฺมา
ปาปกา ทิฏฺฐิคตา วิเวเจตุํ อถโข เต ภิกฺขู เยน ภควา
เตนุปสงฺกมึสุ อุปสงฺกมิตฺวา ภควโต เอตมตฺถํ อาโรเจสุํ




อถโข ภควา เอตสฺมึ นิทาเน เอตสฺมึ ปกรเณ ภิกฺขุสงฺฆํ
สนฺนิปาตาเปตฺวา อริฏฺฐํ ภิกฺขุํ คนฺธพาธิปุพฺพํ ปฏิปุจฺฉิ สจฺจํ
กิร เต อริฏฺฐ เอวรูปํ ปาปกํ ทิฏฺฐิคตํ อุปฺปนฺนํ ตถาหํ ภควตา
ธมฺมํ เทสิตํ อาชานามิ ยถา เยเม อนฺตรายิกา ธมฺมา วุตฺตา
ภควตา เต ปฏิเสวโต นาลํ อนฺตรายายาติ เอวํ พฺยา โข
อหํ ภนฺเต ภควตา ธมฺมํ เทสิตํ อาชานามิ ยถา เยเม อนฺตรายิกา
ธมฺมา วุตฺตา ภควตา เต ปฏิเสวโต นาลํ อนฺตรายายาติ
กสฺส นุ โข นาม ตฺวํ โมฆปุริส มยา เอวํ ธมฺมํ เทสิตํ
อาชานาสิ นนุ มยา โมฆปุริส อเนกปริยาเยน อนฺตรายิกา ธมฺมา
วุตฺตา อลญฺจ ปน เต ปฏิเสวโต อนฺตรายาย อปฺปสฺสาทา
กามา วุตฺตา มยา พหุทุกฺขา พหูปายาสา อาทีนโว เอตฺถ
ภิยฺโย อฏฺฐิกงฺกลูปมา กามา วุตฺตา มยา เป มํสเปสูปมา
กามา วุตฺตา มยา เป ติณุกฺกูปมา กามา วุตฺตา มยา เป
องฺคารกาสูปมา กามา วุตฺตา มยา เป สุปินกูปมา กามา
วุตฺตา มยา เป ยาจิตกูปมา กามา วุตฺตา มยา เป
รุกฺขผลูปมา กามา วุตฺตา มยา เป อสิสูนูปมา กามา วุตฺตา
มยา เป สตฺติสูลูปมา กามา วุตฺตา มยา เป สปฺปสิรูปมา
กามา วุตฺตา มยา พหุทุกฺขา พหูปายาสา อาทีนโว เอตฺถ
ภิยฺโย อถ จ ปน ตฺวํ โมฆปุริส อตฺตนา ทุคฺคหิเตน ทิฏฺฐิคเตน


อเมฺห เจว อพฺภาจิกฺขสิ อตฺตานญฺจ ขนสิ พหุญฺจ อปุญฺญํ
ปสวสิ ตญฺหิ เต โมฆปุริส ภวิสฺสติ ทีฆรตฺตํ อหิตาย ทุกฺขาย
เนตํ โมฆปุริส อปฺปสนฺนานํ วา ปสาทาย ปสนฺนานํ วา ภิยฺโยภาวาย
เป เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ
โย ปน ภิกฺขุ เอวํ วเทยฺย ตถาหํ ภควตา ธมฺมํ เทสิตํ อาชานามิ
ยถา เยเม อนฺตรายิกา ธมฺมา วุตฺตา ภควตา เต ปฏิเสวโต
นาลํ อนฺตรายายาติ โส ภิกฺขุ ภิกฺขูหิ เอวมสฺส วจนีโย มา
อายสฺมา เอวํ อวจ มา ภควนฺตํ อพฺภาจิกฺขิ น หิ สาธุ
ภควโต อพฺภกฺขานํ น หิ ภควา เอวํ วเทยฺย อเนกปริยาเยน
อาวุโส อนฺตรายิกา ธมฺมา วุตฺตา ภควตา อลญฺจ ปน เต
ปฏิเสวโต อนฺตรายายาติ เอวญฺจ โส ภิกฺขุ ภิกฺขูหิ วุจฺจมาโน
ตเถว ปคฺคเณฺหยฺย โส ภิกฺขุ ภิกฺขูหิ ยาวตติยํ สมนุภาสิตพฺโพ
ตสฺส ปฏินิสฺสคฺคาย ยาวตติยญฺเจ สมนุภาสิยมาโน ตํ
ปฏินิสฺสชฺเชยฺย อิจฺเจตํ กุสลํ โน เจ ปฏินิสฺสชฺเชยฺย ปาจิตฺติยนฺติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ เอวํ วเทยฺยาติ ตถาหํ
ภควตา ธมฺมํ เทสิตํ อาชานามิ ยถา เยเม อนฺตรายิกา ธมฺมา
วุตฺตา ภควตา เต ปฏิเสวโต นาลํ อนฺตรายายาติ
โส ภิกฺขูติ โย โส เอวํวาที ภิกฺขุ ภิกฺขูหีติ



อญฺเญหิ ภิกฺขูหิ เย ปสฺสนฺติ เย สุณนฺติ เตหิ วตฺตพฺโพ
มา อายสฺมา เอวํ อวจ มา ภควนฺตํ อพฺภาจิกฺขิ น หิ สาธุ
ภควโต อพฺภกฺขานํ น หิ ภควา เอวํ วเทยฺย อเนกปริยาเยน
อาวุโส อนฺตรายิกา ธมฺมา วุตฺตา ภควตา อลญฺจ ปน เต
ปฏิเสวโต อนฺตรายายาติ ทุติยมฺปิ วตฺตพฺโพ ตติยมฺปิ
วตฺตพฺโพ สเจ ปฏินิสฺสชฺชติ อิจฺเจตํ กุสลํ โน เจ
ปฏินิสฺสชฺชติ อาปตฺติ ทุกฺกฏสฺส สุตฺวา น วทนฺติ อาปตฺติ
ทุกฺกฏสฺส โส ภิกฺขุ สงฺฆมชฺฌํปิ อากฑฺฒิตฺวา วตฺตพฺโพ มา
อายสฺมา เอวํ อวจ มา ภควนฺตํ อพฺภาจิกฺขิ น หิ สาธุ
ภควโต อพฺภกฺขานํ น หิ ภควา เอวํ วเทยฺย อเนกปริยาเยน
อาวุโส อนฺตรายิกา ธมฺมา วุตฺตา ภควตา อลญฺจ ปน เต
ปฏิเสวโต อนฺตรายายาติ ทุติยมฺปิ วตฺตพฺโพ ตติยมฺปิ
วตฺตพฺโพ สเจ ปฏินิสฺสชฺชติ อิจฺเจตํ กุสลํ โน เจ
ปฏินิสฺสชฺชติ อาปตฺติ ทุกฺกฏสฺส
โส ภิกฺขุ ภิกฺขูหิ สมนุภาสิตพฺโพ เอวญฺจ ปน
ภิกฺขเว สมนุภาสิตพฺโพ พฺยตฺเตน ภิกฺขุนา ปฏิพเลน สงฺโฆ
ญาเปตพฺโพ สุณาตุ เม ภนฺเต สงฺโฆ อิตฺถนฺนามสฺส ภิกฺขุโน
เอวรูปํ ปาปกํ ทิฏฺฐิคตํ อุปฺปนฺนํ ตถาหํ ภควตา ธมฺมํ เทสิตํ
อาชานามิ ยถา เยเม อนฺตรายิกา ธมฺมา วุตฺตา ภควตา เต
ปฏิเสวโต นาลํ อนฺตรายายาติ โส ตํ ทิฏฺฐึ นปฺปฏินิสฺสชฺชติ


ยทิ สงฺฆสฺส ปตฺตกลฺลํ สงฺโฆ อิตฺถนฺนามํ ภิกฺขุํ สมนุภาเสยฺย
ตสฺสา ทิฏฺฐิยา ปฏินิสฺสคฺคาย เอสา ญตฺติ สุณาตุ เม
ภนฺเต สงฺโฆ อิตฺถนฺนามสฺส ภิกฺขุโน เอวรูปํ ปาปกํ ทิฏฺฐิคตํ
อุปฺปนฺนํ ตถาหํ ภควตา ธมฺมํ เทสิตํ อาชานามิ ยถา เยเม
อนฺตรายิกา ธมฺมา วุตฺตา ภควตา เต ปฏิเสวโต นาลํ
อนฺตรายายาติ โส ตํ ทิฏฺฐึ นปฺปฏินิสฺสชฺชติ สงฺโฆ อิตฺถนฺนามํ
ภิกฺขุํ สมนุภาสติ ตสฺสา ทิฏฺฐิยา ปฏินิสฺสคฺคาย ยสฺสายสฺมโต
ขมติ อิตฺถนฺนามสฺส ภิกฺขุโน สมนุภาสนา ตสฺสา ทิฏฺฐิยา
ปฏินิสฺสคฺคาย โส ตุณฺหสฺส ยสฺส นกฺขมติ โส ภาเสยฺย
ทุติยมฺปิ เอตมตฺถํ วทามิ เป ตติยมฺปิ เอตมตฺถํ วทามิ
สุณาตุ เม ภนฺเต สงฺโฆ อิตฺถนฺนามสฺส ภิกฺขุโน เอวรูปํ ปาปกํ
ทิฏฺฐิคตํ อุปฺปนฺนํ ตถาหํ ภควตา ธมฺมํ เทสิตํ อาชานามิ
ยถา เยเม อนฺตรายิกา ธมฺมา วุตฺตา ภควตา เต ปฏิเสวโต
นาลํ อนฺตรายายาติ โส ตํ ทิฏฺฐึ นปฺปฏินิสฺสชฺชติ สงฺโฆ
อิตฺถนฺนามํ ภิกฺขุํ สมนุภาสติ ตสฺสา ทิฏฺฐิยา ปฏินิสฺสคฺคาย
ยสฺสายสฺมโต ขมติ อิตฺถนฺนามสฺส ภิกฺขุโน สมนุภาสนา ตสฺสา
ทิฏฺฐิยา ปฏินิสฺสคฺคาย โส ตุณฺหสฺส ยสฺส นกฺขมติ โส
ภาเสยฺย สมนุภฏฺโฐ สงฺเฆน อิตฺถนฺนาโม ภิกฺขุ ตสฺสา ทิฏฺฐิยา
ปฏินิสฺสคฺคาย ขมติ สงฺฆสฺส ตสฺมา ตุณฺหี เอวเมตํ
ธารยามีติ


ญตฺติยา ทุกฺกฏํ ทฺวีหิ กมฺมวาจาหิ ทุกฺกฏา
กมฺมวาจาปริโยสาเน อาปตฺติ ปาจิตฺติยสฺส
ธมฺมกมฺเม ธมฺมกมฺมสญฺญี นปฺปฏินิสฺสชฺชติ อาปตฺติ
ปาจิตฺติยสฺส ธมฺมกมฺเม เวมติโก นปฺปฏินิสฺสชฺชติ อาปตฺติ
ปาจิตฺติยสฺส ธมฺมกมฺเม อธมฺมกมฺมสญฺญี นปฺปฏินิสฺสชฺชติ
อาปตฺติ ปาจิตฺติยสฺส อธมฺมกมฺเม ธมฺมกมฺมสญฺญี อาปตฺติ
ทุกฺกฏสฺส อธมฺมกมฺเม เวมติโก อาปตฺติ ทุกฺกฏสฺส
อธมฺมกมฺเม อธมฺมกมฺมสญฺญี อาปตฺติ ทุกฺกฏสฺส
อนาปตฺติ อสมนุภาสนฺตสฺส ปฏินิสฺสชฺชนฺตสฺส
อุมฺมตฺตกสฺส อาทิกมฺมิกสฺสาติ
อฏฺฐมสิกฺขาปทํ นิฏฺฐิตํ




นวมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน ฉพฺพคฺคิยา
ภิกฺขู ชานํ ตถาวาทินา อริฏฺเฐน ภิกฺขุนา อกฏานุธมฺเมน ตํ
ทิฏฺฐึ อปฺปฏินิสฺสฏฺเฐน สทฺธึ สมฺภุญฺชนฺติปิ สํวสนฺติปิ สหาปิ
เสยฺยํ กปฺเปนฺติ เย เต ภิกฺขู อปฺปิจฺฉา เป เต อุชฺฌายนฺติ
ขียนฺติ วิปาเจนฺติ กถํ หิ นาม ฉพฺพคฺคิยา ภิกฺขู ชานํ ตถาวาทินา
อริฏฺเฐน ภิกฺขุนา อกฏานุธมฺเมน ตํ ทิฏฺฐึ อปฺปฏินิสฺสฏฺเฐน สทฺธึ
สมฺภุญฺชิสฺสนฺติปิ สํวสิสฺสนฺติปิ สหาปิ เสยฺยํ กปฺเปสฺสนฺตีติ เป
สจฺจํ กิร ตุเมฺห ภิกฺขเว ชานํ ตถาวาทินา อริฏฺเฐน ภิกฺขุนา
อกฏานุธมฺเมน ตํ ทิฏฺฐึ อปฺปฏินิสฺสฏฺเฐน สทฺธึ สมฺภุญฺชถาปิ
สํวสถาปิ สหาปิ เสยฺยํ กปฺเปถาติ สจฺจํ ภควาติ วิครหิ
พุทฺโธ ภควา กถํ หิ นาม ตุเมฺห โมฆปุริสา ชานํ ตถาวาทินา
อริฏฺเฐน ภิกฺขุนา อกฏานุธมฺเมน ตํ ทิฏฺฐึ อปฺปฏินิสฺสฏฺเฐน สทฺธึ
สมฺภุญฺชิสฺสถาปิ สํวสิสฺสถาปิ สหาปิ เสยฺยํ กปฺเปสฺสถ เนตํ
โมฆปุริสา อปฺปสนฺนานํ วา ปสาทาย ปสนฺนานํ วา ภิยฺโยภาวาย เป
เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ โย
ปน ภิกฺขุ ชานํ ตถาวาทินา ภิกฺขุนา อกฏานุธมฺเมน ตํ ทิฏฺฐึ
อปฺปฏินิสฺสฏฺเฐน สทฺธึ สมฺภุญฺเชยฺย วา สํวเสยฺย วา สห วา


เสยฺยํ กปฺเปยฺย ปาจิตฺติยนฺติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ ชานาติ นาม สามํ วา
ชานาติ อญฺเญ วา ตสฺส อาโรเจนฺติ โส วา อาโรเจติ
ตถาวาทินาติ ตถาหํ ภควตา ธมฺมํ เทสิตํ อาชานามิ ยถา
เยเม อนฺตรายิกา ธมฺมา วุตฺตา ภควตา เต ปฏิเสวโต นาลํ
อนฺตรายายาติ เอวํวาทินา อกฏานุธมฺโม นาม อุกฺขิตฺโต
อโนสาริโต ตํ ทิฏฺฐึ อปฺปฏินิสฺสฏฺเฐน สทฺธินฺติ เอตํ ทิฏฺฐึ
อปฺปฏินิสฺสฏฺเฐน สทฺธึ สมฺภุญฺเชยฺย วาติ สมฺโภโค นาม เทฺว
สมฺโภคา อามิสสมฺโภโค จ ธมฺมสมฺโภโค จ อามิสสมฺโภโค
นาม อามิสํ เทติ วา ปฏิคฺคณฺหาติ วา อาปตฺติ ปาจิตฺติยสฺส
ธมฺมสมฺโภโค นาม อุทฺทิสติ วา อุทฺทิสาเปติ วา ปเทน
อุทฺทิสติ วา อุทฺทิสาเปติ วา ปเท ปเท อาปตฺติ ปาจิตฺติยสฺส
อกฺขราย อุทฺทิสติ วา อุทฺทสาเปติ วา อกฺขรกฺขราย อาปตฺติ
ปาจิตฺติยสฺส สํวเสยฺย วาติ อุกฺขิตฺตเกน สทฺธึ อุโปสถํ วา
ปวารณํ วา สงฺฆกมฺมํ วา กโรติ อาปตฺติ ปาจิตฺติยสฺส สห
วา เสยฺยํ กปฺเปยฺยาติ เอกจฺฉนฺเน อุกฺขิตฺตเก นิปนฺเน ภิกฺขุ
นิปชฺชติ อาปตฺติ ปาจิตฺติยสฺส ภิกฺขุ นิปนฺเน อุกฺขิตฺตโก
นิปชฺชติ อาปตฺติ ปาจิตฺติยสฺส อุโภ วา นิปชฺชนฺติ อาปตฺติ
ปาจิตฺติยสฺส อุฏฺฐหิตฺวา ปุนปฺปุนํ นิปชฺชติ อาปตฺติ ปาจิตฺติยสฺส


อุกฺขิตฺตเก อุกฺขิตฺตกสญฺญี สมฺภุญฺชติ วา สํวสติ วา
สห วา เสยฺยํ กปฺเปติ อาปตฺติ ปาจิตฺติยสฺส อุกฺขิตฺตเก
เวมติโก สมฺภุญฺชติ วา สํวสติ วา สห วา เสยฺยํ กปฺเปติ
อาปตฺติ ทุกฺกฏสฺส อุกฺขิตฺตเก อนุกฺขิตฺตกสญฺญี สมฺภุญฺชติ
วา สํวสติ วา สห วา เสยฺยํ กปฺเปติ อนาปตฺติ อนุกฺขิตฺตเก
อุกฺขิตฺตกสญฺญี อาปตฺติ ทุกฺกฏสฺส อนุกฺขิตฺตเก เวมติโก
อาปตฺติ ทุกฺกฏสฺส อนุกฺขิตฺตเก อนุกฺขิตฺตกสญฺญี อนาปตฺติ
อนาปตฺติ อนุกฺขิตฺโตติ ชานาติ อุกฺขิตฺโต โอสาริโตติ
ชานาติ อุกฺขิตฺโต ตํ ทิฏฺฐึ ปฏินิสฺสฏฺโฐติ ชานาติ อุมฺมตฺตกสฺส
อาทิกมฺมิกสฺสาติ
นวมสิกฺขาปทํ นิฏฺฐิตํ




ทสมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน กณฺฑกสฺส
นาม สมณุทฺเทสสฺส เอวรูปํ ปาปกํ ทิฏฺฐิคตํ อุปฺปนฺนํ โหติ
ตถาหํ ภควตา ธมฺมํ เทสิตํ อาชานามิ ยถา เยเม อนฺตรายิกา
ธมฺมา วุตฺตา ภควตา เต ปฏิเสวโต นาลํ อนฺตรายายาติ
อสฺโสสุํ โข สมฺพหุลา ภิกฺขู กณฺฑกสฺส นาม กิร สมณุทฺเทสสฺส
เอวรูปํ ปาปกํ ทิฏฺฐิคตํ อุปฺปนฺนํ ตถาหํ ภควตา ธมฺมํ เทสิตํ
อาชานามิ ยถา เยเม อนฺตรายิกา ธมฺมา วุตฺตา ภควตา เต
ปฏิเสวโต นาลํ อนฺตรายายาติ อถโข เต ภิกฺขู เยน กณฺฑโก
สมณุทฺเทโส เตนุปสงฺกมึสุ อุปสงฺกมิตฺวา กณฺฑกํ สมณุทฺเทสํ
เอตทโวจุํ สจฺจํ กิร เต อาวุโส กณฺฑก เอวรูปํ ปาปกํ
ทิฏฺฐิคตํ อุปฺปนฺนํ ตถาหํ ภควตา ธมฺมํ เทสิตํ อาชานามิ
ยถา เยเม อนฺตรายิกา ธมฺมา วุตฺตา ภควตา เต ปฏิเสวโต
นาลํ อนฺตรายายาติ เอวํ พฺยา โข อหํ ภนฺเต ภควตา ธมฺมํ
เทสิตํ อาชานามิ ยถา เยเม อนฺตรายิกา ธมฺมา วุตฺตา ภควตา
เต ปฏิเสวโต นาลํ อนฺตรายายาติ มา อาวุโส กณฺฑก เอวํ
อวจ มา ภควนฺตํ อพฺภาจิกฺขิ น หิ สาธุ ภควโต อพฺภกฺขานํ
น หิ ภควา เอวํ วเทยฺย อเนกปริยาเยน อาวุโส กณฺฑก



อนฺตรายิกา ธมฺมา วุตฺตา ภควตา อลญฺจ ปน เต ปฏิเสวโต
อนฺตรายาย อปฺปสฺสาทา กามา วุตฺตา ภควตา พหุทุกฺขา
พหูปายาสา อาทีนโว เอตฺถ ภิยฺโย อฏฺฐิกงฺกลูปมา กามา
วุตฺตา ภควตา เป มํสเปสูปมา กามา วุตฺตา ภควตา เป
ติณุกฺกูปมา กามา วุตฺตา ภควตา เป องฺคารกาสูปมา
กามา วุตฺตา ภควตา เป สุปินกูปมา กามา วุตฺตา ภควตา เป
ยาจิตกูปมา กามา วุตฺตา ภควตา เป รุกฺขผลูปมา กามา
วุตฺตา ภควตา เป อสิสูนูปมา กามา วุตฺตา ภควตา เป
สตฺติสูลูปมา กามา วุตฺตา ภควตา เป สปฺปสิรูปมา
กามา วุตฺตา ภควตา พหุทุกฺขา พหูปายาสา อาทีนโว เอตฺถ
ภิยฺโยติ เอวํปิ โข กณฺฑโก สมณุทฺเทโส เตหิ ภิกฺขูหิ
วุจฺจมาโน ตเถว ตํ ปาปกํ ทิฏฺฐิคตํ ถามสา ปรามาสา อภินิวิสฺส
โวหรติ เอวํ พฺยา โข อหํ ภนฺเต ภควตา ธมฺมํ เทสิตํ
อาชานามิ ยถา เยเม อนฺตรายิกา ธมฺมา วุตฺตา ภควตา เต
ปฏิเสวโต นาลํ อนฺตรายายาติ ยโต โข เต ภิกฺขู นาสกฺขึสุ
กณฺฑกํ สมณุทฺเทสํ เอตสฺมา ปาปกา ทิฏฺฐิคตา วิเวเจตุํ อถโข
เต ภิกฺขู เยน ภควา เตนุปสงฺกมึสุ อุปสงฺกมิตฺวา ภควโต
เอตมตฺถํ อาโรเจสุํ อถโข ภควา เอตสฺมึ นิทาเน เอตสฺมึ
ปกรเณ ภิกฺขุสงฺฆํ สนฺนิปาตาเปตฺวา กณฺฑกํ สมณุทฺเทสํ ปฏิปุจฺฉิ
สจฺจํ กิร เต กณฺฑก เอวรูปํ ปาปกํ ทิฏฺฐิคตํ อุปฺปนฺนํ ตถาหํ



ภควตา ธมฺมํ เทสิตํ อาชานามิ ยถา เยเม อนฺตรายิกา ธมฺมา
วุตฺตา ภควตา เต ปฏิเสวโต นาลํ อนฺตรายายาติ เอวํ พฺยา
โข อหํ ภนฺเต ภควตา ธมฺมํ เทสิตํ อาชานามิ ยถา เยเม
อนฺตรายิกา ธมฺมา วุตฺตา ภควตา เต ปฏิเสวโต นาลํ
อนฺตรายายาติ กสฺส นุ โข นาม ตฺวํ โมฆปุริส มยา เอวํ ธมฺมํ
เทสิตํ อาชานาสิ นนุ มยา โมฆปุริส อเนกปริยาเยน อนฺตรายิกา
ธมฺมา วุตฺตา อลญฺจ ปน เต ปฏิเสวโต อนฺตรายาย อปฺปสฺสาทา
กามา วุตฺตา มยา พหุทุกฺขา พหูปายาสา อาทีนโว
เอตฺถ ภิยฺโย อฏฺฐิกงฺกลูปมา กามา วุตฺตา มยา เป
มํสเปสูปมา กามา วุตฺตา มยา เป ติณุกฺกูปมา กามา
วุตฺตา มยา เป องฺคารกาสูปมา กามา วุตฺตา มยา เป
สุปินกูปมา กามา วุตฺตา มยา เป ยาจิตกูปมา กามา วุตฺตา
มยา เป รุกฺขผลูปมา กามา วุตฺตา มยา เป อสิสูนูปมา
กามา วุตฺตา มยา เป สตฺติสูลูปมา กามา วุตฺตา มยา เป
สปฺปสิรูปมา กามา วุตฺตา มยา พหุทุกฺขา พหูปายาสา
อาทีนโว เอตฺถ ภิยฺโย อถ จ ปน ตฺวํ โมฆปุริส อตฺตนา
ทุคฺคหิเตน ทิฏฺฐิคเตน อเมฺห เจว อพฺภาจิกฺขสิ อตฺตานญฺจ ขนสิ
พหุญฺจ อปุญฺญํ ปสวสิ ตํ หิ เต โมฆปุริส ภวิสฺสติ ทีฆรตฺตํ
อหิตาย ทุกฺขาย เนตํ โมฆปุริส อปฺปสนฺนานํ วา ปสาทาย
ปสนฺนานํ วา ภิยฺโยภาวาย อถเขฺวตํ โมฆปุริส อปฺปสนฺนานญฺเจว


อปฺปสาทาย ปสนฺนานญฺจ เอกจฺจานํ อญฺญถตฺตายาติ
วิครหิตฺวา ธมฺมึ กถํ กตฺวา ภิกฺขู อามนฺเตสิ เตนหิ ภิกฺขเว
สงฺโฆ กณฺฑกํ สมณุทฺเทสํ นาเสตุ เอวญฺจ ปน ภิกฺขเว
นาเสตพฺโพ อชฺชตคฺเค เต อาวุโส กณฺฑก น เจว โส
ภควา สตฺถา อปทิสิตพฺโพ ยมฺปิจญฺเญ สมณุทฺเทสา ลภนฺติ
ภิกฺขูหิ สทฺธึ ทฺวิรตฺตติรตฺตํ สหเสยฺยํ สาปิ เต นตฺถิ จร
ปิเร วินสฺสาติ อถโข สงฺโฆ กณฺฑกํ สมณุทฺเทสํ
นาเสสิ
เตน โข ปน สมเยน ฉพฺพคฺคิยา ภิกฺขู ชานํ ตถานาสิตํ
กณฺฑกํ สมณุทฺเทสํ อุปลาเปนฺติปิ อุปฏฺฐาเปนฺติปิ สมฺภุญฺชนฺติปิ
สหาปิ เสยฺยํ กปฺเปนฺติ เย เต ภิกฺขู อปฺปิจฺฉา เป เต
อุชฺฌายนฺติ ขียนฺติ วิปาเจนฺติ กถํ หิ นาม ฉพฺพคฺคิยา ภิกฺขู
ชานํ ตถานาสิตํ กณฺฑกํ สมณุทฺเทสํ อุปลาเปสฺสนฺติปิ
อุปฏฺฐาเปสฺสนฺติปิ สมฺภุญฺชิสฺสนฺติปิ สหาปิ เสยฺยํ กปฺเปสฺสนฺตีติ เป
สจฺจํ กิร ตุเมฺห ภิกฺขเว ชานํ ตถานาสิตํ กณฺฑกํ สมณุทฺเทสํ
อุปลาเปถาปิ อุปฏฺฐาเปถาปิ สมฺภุญฺชถาปิ สหาปิ เสยฺยํ
กปฺเปถาติ สจฺจํ ภควาติ วิครหิ พุทฺโธ ภควา กถํ หิ นาม
ตุเมฺห โมฆปุริสา ชานํ ตถานาสิตํ กณฺฑกํ สมณุทฺเทสํ
อุปลาเปสฺสถาปิ อุปฏฺฐาเปสฺสถาปิ สมฺภุญฺชิสฺสถาปิ สหาปิ เสยฺยํ



กปฺเปสฺสถ เนตํ โมฆปุริสา อปฺปสนฺนานํ วา ปสาทาย ปสนฺนานํ
วา ภิยฺโยภาวาย เป เอวญฺจ ปน ภิกฺขเว อิมํ สิกฺขาปทํ
อุทฺทิเสยฺยาถ สมณุทฺเทโสปิ เจ เอวํ วเทยฺย ตถาหํ ภควตา
ธมฺมํ เทสิตํ อาชานามิ ยถา เยเม อนฺตรายิกา ธมฺมา วุตฺตา
ภควตา เต ปฏิเสวโต นาลํ อนฺตรายายาติ โส สมณุทฺเทโส
ภิกฺขูหิ เอวมสฺส วจนีโย มา อาวุโส สมณุทฺเทส เอวํ อวจ
มา ภควนฺตํ อพฺภาจิกฺขิ น หิ สาธุ ภควโต อพฺภกฺขานํ น
หิ ภควา เอวํ วเทยฺย อเนกปริยาเยน อาวุโส สมณุทฺเทส
อนฺตรายิกา ธมฺมา วุตฺตา ภควตา อลญฺจ ปน เต ปฏิเสวโต
อนฺตรายายาติ เอวญฺจ โส สมณุทฺเทโส ภิกฺขูหิ วุจฺจมาโน
ตเถว ปคฺคเณฺหยฺย โส สมณุทฺเทโส ภิกฺขูหิ เอวมสฺส วจนีโย
อชฺชตคฺเค เต อาวุโส สมณุทฺเทส น เจว โส ภควา สตฺถา
อปทิสิตพฺโพ ยมฺปิจญฺเญ สมณุทฺเทสา ลภนฺติ ภิกฺขูหิ สทฺธึ
ทฺวิรตฺตติรตฺตํ สหเสยฺยํ สาปิ เต นตฺถิ จร ปิเร วินสฺสาติ
โย ปน ภิกฺขุ ชานํ ตถานาสิตํ สมณุทฺเทสํ อุปลาเปยฺย วา
อุปฏฺฐาเปยฺย วา สมฺภุญฺเชยฺย วา สห วา เสยฺยํ กปฺเปยฺย
ปาจิตฺติยนฺติ
สมณุทฺเทโส นาม สามเณโร วุจฺจติ เอวํ วเทยฺยาติ
ตถาหํ ภควตา ธมฺมํ เทสิตํ อาชานามิ ยถา เยเม อนฺตรายิกา
ธมฺมา วุตฺตา ภควตา เต ปฏิเสวโต นาลํ อนฺตรายายาติ


โส สมณุทฺเทโสติ โย โส เอวํวาที สมณุทฺเทโส
ภิกฺขูหีติ อญฺเญหิ ภิกฺขูหิ เย ปสฺสนฺติ เย สุณนฺติ เตหิ
วตฺตพฺโพ มา อาวุโส สมณุทฺเทส เอวํ อวจ มา ภควนฺตํ
อพฺภาจิกฺขิ น หิ สาธุ ภควโต อพฺภกฺขานํ น หิ ภควา
เอวํ วเทยฺย อเนกปริยาเยน อาวุโส สมณุทฺเทส อนฺตรายิกา
ธมฺมา วุตฺตา ภควตา อลญฺจ ปน เต ปฏิเสวโต
อนฺตรายายาติ ทุติยมฺปิ วตฺตพฺโพ ตติยมฺปิ วตฺตพฺโพ สเจ
ปฏินิสฺสชฺชติ อิจฺเจตํ กุสลํ โน เจ ปฏินิสฺสชฺชติ โส
สมณุทฺเทโส ภิกฺขูหิ เอวมสฺส วจนีโย อชฺชตคฺเค เต อาวุโส
สมณุทฺเทส น เจว โส ภควา สตฺถา อปทิสิตพฺโพ ยมฺปิจญฺเญ
สมณุทฺเทสา ลภนฺติ ภิกฺขูหิ สทฺธึ ทฺวิรตฺตติรตฺตํ สหเสยฺยํ สาปิ
เต นตฺถิ จร ปิเร วินสฺสาติ
โย ปนาติ โย ยาทิโส เป ภิกฺขูติ เป
อยํ อิมสฺมึ อตฺเถ อธิปฺเปโต ภิกฺขูติ ชานาติ นาม สามํ
วา ชานาติ อญฺเญ วา ตสฺส อาโรเจนฺติ โส วา อาโรเจติ
ตถานาสิตนฺติ เอวํ นาสิตํ สมณุทฺเทโส นาม สามเณโร วุจฺจติ
อุปลาเปยฺย วาติ ตสฺส ปตฺตํ วา จีวรํ วา อุทฺเทสํ วา
ปริปุจฺฉํ วา ทสฺสามีติ อุปลาเปติ อาปตฺติ ปาจิตฺติยสฺส
อุปฏฺฐาเปยฺย วาติ ตสฺส จุณฺณํ วา มตฺติกํ วา ทนฺตกฏฺฐํ วา
มุโขทกํ วา สาทิยติ อาปตฺติ ปาจิตฺติยสฺส สมฺภุญฺเชยฺย


วาติ สมฺโภโค นาม เทฺว สมฺโภคา อามิสสมฺโภโค จ ธมฺมสมฺโภโค
จ อามิสสมฺโภโค นาม อามิสํ เทติ วา ปฏิคฺคณฺหาติ
วา อาปตฺติ ปาจิตฺติยสฺส ธมฺมสมฺโภโค นาม อุทฺทิสติ วา
อุทฺทิสาเปติ วา ปเทน อุทฺทิสติ วา อุทฺทิสาเปติ วา ปเท
ปเท อาปตฺติ ปาจิตฺติยสฺส อกฺขราย อุทฺทิสติ วา อุทฺทิสาเปติ
วา อกฺขรกฺขราย อาปตฺติ ปาจิตฺติยสฺส สห วา เสยฺยํ
กปฺเปยฺยาติ เอกจฺฉนฺเน นาสิตเก สมณุทฺเทเส นิปนฺเน ภิกฺขุ
นิปชฺชติ อาปตฺติ ปาจิตฺติยสฺส ภิกฺขุ นิปนฺเน นาสิตโก
สมณุทฺเทโส นิปชฺชติ อาปตฺติ ปาจิตฺติยสฺส อุโภ วา
นิปชฺชนฺติ อาปตฺติ ปาจิตฺติยสฺส อุฏฺฐหิตฺวา ปุนปฺปุนํ นิปชฺชนฺติ
อาปตฺติ ปาจิตฺติยสฺส
นาสิตเก นาสิตกสญฺญี อุปลาเปติ วา อุปฏฺฐาเปติ
วา สมฺภุญฺชติ วา สห วา เสยฺยํ กปฺเปติ อาปตฺติ ปาจิตฺติยสฺส
นาสิตเก เวมติโก อุปลาเปติ วา อุปฏฺฐาเปติ วา สมฺภุญฺชติ
วา สห วา เสยฺยํ กปฺเปติ อาปตฺติ ทุกฺกฏสฺส นาสิตเก
อนาสิตกสญฺญี อุปลาเปติ วา อุปฏฺฐาเปติ วา สมฺภุญฺชติ วา
สห วา เสยฺยํ กปฺเปติ อนาปตฺติ อนาสิตเก นาสิตกสญฺญี
อาปตฺติ ทุกฺกฏสฺส อนาสิตเก เวมติโก อาปตฺติ ทุกฺกฏสฺส
อนาสิตเก อนาสิตกสญฺญี อนาปตฺติ


อนาปตฺติ อนาสิตโกติ ชานาติ ตํ ทิฏฺฐึ
ปฏินิสฺสฏฺโฐติ ชานาติ อุมฺมตฺตกสฺส อาทิกมฺมิกสฺสาติ
ทสมสิกฺขาปทํ นิฏฺฐิตํ
สปฺปาณกวคฺโค สตฺตโม

ตสฺสุทฺทานํ
สญฺจิจฺจวธสปฺปาณํ อุกฺโกทุฏฺฐุลฺลฉาทนํ
อูนวีสติ สตฺถญฺจ สํวิธานอริฏฺฐกํ
อุกฺขิตฺตกณฺฑกญฺเจว ทส สิกฺขาปทา อิเมติ




สหธมฺมิกวคฺคสฺส ปฐมสิกฺขาปทํ
เตน สมเยน พุทฺโธ ภควา โกสมฺพิยํ วิหรติ
โฆสิตาราเม เตน โข ปน สมเยน อายสฺมา ฉนฺโน อนาจารํ
อาจรติ ภิกฺขู เอวมาหํสุ มา อาวุโส ฉนฺน เอวรูปํ อกาสิ
เนตํ กปฺปตีติ โส เอวํ วเทติ น ตาวาหํ อาวุโส เอตสฺมึ
สิกฺขาปเท สิกฺขิสฺสามิ ยาว นญฺญํ ภิกฺขุํ พฺยตฺตํ วินยธรํ
ปริปุจฺฉามีติ เย เต ภิกฺขู อปฺปิจฺฉา เป เต อุชฺฌายนฺติ
ขียนฺติ วิปาเจนฺติ กถํ หิ นาม อายสฺมา ฉนฺโน ภิกฺขูหิ
สหธมฺมิกํ วุจฺจมาโน เอวํ วกฺขติ น ตาวาหํ อาวุโส เอตสฺมึ
สิกฺขาปเท สิกฺขิสฺสามิ ยาว นญฺญํ ภิกฺขุํ พฺยตฺตํ วินยธรํ
ปริปุจฺฉามีติ เป สจฺจํ กิร ตฺวํ ฉนฺน ภิกฺขูหิ สหธมฺมิกํ วุจฺจมาโน
เอวํ วเทสิ น ตาวาหํ อาวุโส เอตสฺมึ สิกฺขาปเท สิกฺขิสฺสามิ
ยาว นญฺญํ ภิกฺขุํ พฺยตฺตํ วินยธรํ ปริปุจฺฉามีติ สจฺจํ ภควาติ
วิครหิ พุทฺโธ ภควา กถํ หิ นาม ตฺวํ โมฆปุริส ภิกฺขูหิ
สหธมฺมิกํ วุจฺจมาโน เอวํ วกฺขสิ น ตาวาหํ อาวุโส เอตสฺมึ
สิกฺขาปเท สิกฺขิสฺสามิ ยาว นญฺญํ ภิกฺขุํ พฺยตฺตํ วินยธรํ
ปริปุจฺฉามีติ เนตํ โมฆปุริส อปฺปสนฺนานํ วา ปสาทาย ปสนฺนานํ
วา ภิยฺโยภาวาย เป เอวญฺจ ปน ภิกฺขเว อิมํ สิกฺขาปทํ
อุทฺทิเสยฺยาถ โย ปน ภิกฺขุ ภิกฺขูหิ สหธมฺมิกํ วุจฺจมาโน เอวํ


วเทยฺย น ตาวาหํ อาวุโส เอตสฺมึ สิกฺขาปเท สิกฺขิสฺสามิ
ยาว นญฺญํ ภิกฺขุํ พฺยตฺตํ วินยธรํ ปริปุจฺฉามีติ ปาจิตฺติยํ
สิกฺขมาเนน ภิกฺขเว ภิกฺขุนา อญฺญาตพฺพํ ปริปุจฺฉิตพฺพํ
ปริปญฺหิตพฺพํ อยํ ตตฺถ สามีจีติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ ภิกฺขูหีติ อญฺเญหิ ภิกฺขูหิ
สหธมฺมิกํ นาม ยํ ภควตา ปญฺญตฺตํ สิกฺขาปทํ เอตํ สหธมฺมิกํ
นาม เตน วุจฺจมาโน เอวํ วเทติ น ตาวาหํ อาวุโส
เอตสฺมึ สิกฺขาปเท สิกฺขิสฺสามิ ยาว นญฺญํ ภิกฺขุํ พฺยตฺตํ วินยธรํ
ปณฺฑิตํ เมธาวึ พหุสฺสุตํ ธมฺมกถิกํ ปริปุจฺฉามีติ ภณติ อาปตฺติ
ปาจิตฺติยสฺส
อุปสมฺปนฺเน อุปสมฺปนฺนสญฺญี เอวํ วเทติ อาปตฺติ
ปาจิตฺติยสฺส อุปสมฺปนฺเน เวมติโก เอวํ วเทติ อาปตฺติ
ปาจิตฺติยสฺส อุปสมฺปนฺเน อนุปสมฺปนฺนสญฺญี เอวํ วเทติ
อาปตฺติ ปาจิตฺติยสฺส อปฺปญฺญตฺเตน วุจฺจมาโน อิทํ น
สลฺเลขาย น ธูตตฺตาย น ปาสาทิกตาย น อปจยาย น
วิริยารมฺภาย สํวตฺตตีติ เอวํ วเทติ น ตาวาหํ อาวุโส เอตสฺมึ
สิกฺขาปเท สิกฺขิสฺสามิ ยาว นญฺญํ ภิกฺขุํ พฺยตฺตํ วินยธรํ
ปณฺฑิตํ เมธาวึ พหุสฺสุตํ ธมฺมกถิกํ ปริปุจฺฉามีติ ภณติ อาปตฺติ
ทุกฺกฏสฺส อนุปสมฺปนฺเนน ปญฺญตฺเตน วา อปฺปญฺญตฺเตน วา



วุจฺจมาโน อิทํ น สลฺเลขาย น ธูตตฺตาย น ปาสาทิกตาย น
อปจยาย น วิริยารมฺภาย สํวตฺตตีติ เอวํ วเทติ น ตาวาหํ
อาวุโส เอตสฺมึ สิกฺขาปเท สิกฺขิสฺสามิ ยาว นญฺญํ ภิกฺขุํ พฺยตฺตํ
วินยธรํ ปณฺฑิตํ เมธาวึ พหุสฺสุตํ ธมฺมกถิกํ ปริปุจฺฉามีติ ภณติ
อาปตฺติ ทุกฺกฏสฺส อนุปสมฺปนฺเน อุปสมฺปนฺนสญฺญี อาปตฺติ
ทุกฺกฏสฺส อนุปสมฺปนฺเน เวมติโก อาปตฺติ ทุกฺกฏสฺส
อนุปสมฺปนฺเน อนุปสมฺปนฺนสญฺญี อาปตฺติ ทุกฺกฏสฺส
สิกฺขมาเนนาติ สิกฺขิตุกาเมน อญฺญาตพฺพนฺติ
ชานิตพฺพํ ปริปุจฺฉิตพฺพนฺติ อิทํ ภนฺเต กถํ อิมสฺส โก
อตฺโถติ ปริปญฺหิตพฺพนฺติ จินฺเตตพฺพํ ตุลยิตพฺพํ อยํ ตตฺถ
สามีจีติ อยํ ตตฺถ อนุธมฺมตา
อนาปตฺติ ชานิสฺสามิ สิกฺขิสฺสามีติ ภณติ
อุมฺมตฺตกสฺส อาทิกมฺมิกสฺสาติ
ปฐมสิกฺขาปทํ นิฏฺฐิตํ




ทุติยสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน ภควา
ภิกฺขูนํ อเนกปริยาเยน วินยกถํ กเถติ วินยสฺส วณฺณํ ภาสติ
วินยปริยตฺติยา วณฺณํ ภาสติ อาทิสฺส อาทิสฺส อายสฺมโต อุปาลิสฺส
วณฺณํ ภาสติ ภิกฺขู ภควา โข อเนกปริยาเยน วินยกถํ
กเถติ วินยสฺส วณฺณํ ภาสติ วินยปริยตฺติยา วณฺณํ ภาสติ
อาทิสฺส อาทิสฺส อายสฺมโต อุปาลิสฺส วณฺณํ ภาสติ หนฺท
มยํ อาวุโส อายสฺมโต อุปาลิสฺส สนฺติเก วินยํ ปริยาปุณามาติ
เต จ พหู ภิกฺขู เถรา จ นวา จ มชฺฌิมา จ อายสฺมโต
อุปาลิสฺส สนฺติเก วินยํ ปริยาปุณนฺติ อถโข ฉพฺพคฺคิยานํ
ภิกฺขูนํ เอตทโหสิ เอตรหิ โข อาวุโส พหู ภิกฺขู เถรา จ
นวา จ มชฺฌิมา จ อายสฺมโต อุปาลิสฺส สนฺติเก วินยํ
ปริยาปุณนฺติ สเจ อิเม วินเย ปกตญฺญุโน ภวิสฺสนฺติ อเมฺห
ยถิจฺฉกํ อากฑฺฒิสฺสนฺติ ปริกฑฺฒิสฺสนฺติ หนฺท มยํ อาวุโส
วินยํ วิวณฺเณมาติ อถโข ฉพฺพคฺคิยา ภิกฺขู ภิกฺขู อุปสงฺกมิตฺวา
เอวํ วเทนฺติ กึ ปนิเมหิ ขุทฺทานุขุทฺทเกหิ สิกฺขาปเทหิ อุทฺทิฏฺเฐหิ
ยาวเทว กุกฺกุจฺจาย วิเหสาย วิเลขาย สํวตฺตนฺตีติ เย เต
ภิกฺขู อปฺปิจฺฉา เป เต อุชฺฌายนฺติ ขียนฺติ วิปาเจนฺติ กถํ



หิ นาม ฉพฺพคฺคิยา ภิกฺขู วินยํ วิวณฺเณสฺสนฺตีติ เป สจฺจํ
กิร ตุเมฺห ภิกฺขเว วินยํ วิวณฺเณถาติ สจฺจํ ภควาติ วิครหิ
พุทฺโธ ภควา กถํ หิ นาม ตุเมฺห โมฆปุริสา วินยํ วิวณฺเณสฺสถ
เนตํ โมฆปุริสา อปฺปสนฺนานํ วา ปสาทาย ปสนฺนานํ วา
ภิยฺโยภาวาย เป เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ
โย ปน ภิกฺขุ ปาติโมกฺเข อุทฺทิสฺสมาเน เอวํ วเทยฺย กึ ปนิเมหิ
ขุทฺทานุขุทฺทเกหิ สิกฺขาปเทหิ อุทฺทิฏฺเฐหิ ยาวเทว กุกฺกุจฺจาย
วิเหสาย วิเลขาย สํวตฺตนฺตีติ สิกฺขาปทวิวณฺณนเก ปาจิตฺติยนฺติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ ปาติโมกฺเข อุทฺทิสฺสมาเนติ
อุทฺทิสฺสนฺเต วา อุทฺทิสาเปนฺเต วา สชฺฌายํ วา กโรนฺเต เอวํ
วเทยฺยาติ กึ ปนิเมหิ ขุทฺทานุขุทฺทเกหิ สิกฺขาปเทหิ อุทฺทิฏฺเฐหิ
ยาวเทว กุกฺกุจฺจาย วิเหสาย วิเลขาย สํวตฺตนฺติ เย อิมํ
ปริยาปุณนฺติ เตสํ กุกฺกุจฺจํ โหติ วิเหสา โหติ วิเลขา โหติ เย
อิมํ น ปริยาปุณนฺติ เตสํ กุกฺกุจฺจํ น โหติ วิเหสา น โหติ
วิเลขา น โหติ อนุทฺทิฏฺฐํ อิทํ วรํ อนุคฺคหิตํ อิทํ วรํ
อปริยาปุตํ อิทํ วรํ อธาริตํ อิทํ วรํ วินโย วา อนฺตรธายตุ
อิเม วา ภิกฺขู อปกตญฺญุโน โหนฺตูติ อุปสมฺปนฺนสฺส วินยํ
วิวณฺเณติ อาปตฺติ ปาจิตฺติยสฺส
อุปสมฺปนฺเน อุปสมฺปนฺนสญฺญี วินยํ วิวณฺเณติ อาปตฺติ



ปาจิตฺติยสฺส อุปสมฺปนฺเน เวมติโก วินยํ วิวณฺเณติ อาปตฺติ
ปาจิตฺติยสฺส อุปสมฺปนฺเน อนุปสมฺปนฺนสญฺญี วินยํ วิวณฺเณติ
อาปตฺติ ปาจิตฺติยสฺส อญฺญํ ธมฺมํ วิวณฺเณติ อาปตฺติ
ทุกฺกฏสฺส อนุปสมฺปนฺนสฺส วินยํ วา อญฺญํ วา ธมฺมํ
วิวณฺเณติ อาปตฺติ ทุกฺกฏสฺส อนุปสมฺปนฺเน อุปสมฺปนฺนสญฺญี
อาปตฺติ ทุกฺกฏสฺส อนุปสมฺปนฺเน เวมติโก อาปตฺติ ทุกฺกฏสฺส
อนุปสมฺปนฺเน อนุปสมฺปนฺนสญฺญี อาปตฺติ ทุกฺกฏสฺส
อนาปตฺติ น วิวณฺเณตุกาโม อิงฺฆ ตาว สุตฺตนฺเต
วา คาถาโย วา อภิธมฺมํ วา ปริยาปุณสฺสุ ปจฺฉา วินยํ
ปริยาปุณิสฺสสีติ ภณติ อุมฺมตฺตกสฺส อาทิกมฺมิกสฺสาติ
ทุติยสิกฺขาปทํ นิฏฺฐิตํ



ตติยสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน ฉพฺพคฺคิยา
ภิกฺขู อนาจารํ อาจริตฺวา อญฺญาณเกน อาปนฺนาติ ชานนฺตูติ
ปาติโมกฺเข อุทฺทิสฺสมาเน เอวํ วเทนฺติ อิทาเนว โข มยํ ชานาม
อยมฺปิ กิร ธมฺโม สุตฺตาคโต สุตฺตปริยาปนฺโน อนฺวฑฺฒมาสํ
อุทฺเทสํ อาคจฺฉตีติ เย เต ภิกฺขู อปฺปิจฺฉา เป เต
อุชฺฌายนฺติ ขียนฺติ วิปาเจนฺติ กถํ หิ นาม ฉพฺพคฺคิยา ภิกฺขู
ปาติโมกฺเข อุทฺทิสฺสมาเน เอวํ วกฺขนฺติ อิทาเนว โข มยํ ชานาม
อยมฺปิ กิร ธมฺโม สุตฺตาคโต สุตฺตปริยาปนฺโน อนฺวฑฺฒมาสํ
อุทฺเทสํ อาคจฺฉตีติ เป สจฺจํ กิร ตุเมฺห ภิกฺขเว ปาติโมกฺเข
อุทฺทิสฺสมาเน เอวํ วเทถ อิทาเนว โข มยํ ชานาม อยมฺปิ
กิร ธมฺโม สุตฺตาคโต สุตฺตปริยาปนฺโน อนฺวฑฺฒมาสํ อุทฺเทสํ
อาคจฺฉตีติ สจฺจํ ภควาติ วิครหิ พุทฺโธ ภควา กถํ หิ
นาม ตุเมฺห โมฆปุริสา ปาติโมกฺเข อุทฺทิสฺสมาเน เอวํ วกฺขถ
อิทาเนว โข มยํ ชานาม อยมฺปิ กิร ธมฺโม สุตฺตาคโต
สุตฺตปริยาปนฺโน อนฺวฑฺฒมาสํ อุทฺเทสํ อาคจฺฉตีติ เนตํ โมฆปุริสา
อปฺปสนฺนานํ วา ปสาทาย ปสนฺนานํ วา ภิยฺโยภาวาย เป
เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ โย ปน ภิกฺขุ



อนฺวฑฺฒมาสํ ปาติโมกฺเข อุทฺทิสฺสมาเน เอวํ วเทยฺย อิทาเนว
โข อหํ ชานามิ อยมฺปิ กิร ธมฺโม สุตฺตาคโต สุตฺตปริยาปนฺโน
อนฺวฑฺฒมาสํ อุทฺเทสํ อาคจฺฉตีติ ตญฺเจ ภิกฺขุํ อญฺเญ ภิกฺขู
ชาเนยฺยุํ นิสินฺนปุพฺพํ อิมินา ภิกฺขุนา ทฺวิตฺติกฺขตฺตุํ ปาติโมกฺเข
อุทฺทิสฺสมาเน โก ปน วาโท ภิยฺโยติ น จ ตสฺส ภิกฺขุโน
อญฺญาณเกน มุตฺติ อตฺถิ ยญฺจ ตตฺถ อาปตฺตึ อาปนฺโน
ตญฺจ ยถาธมฺโม กาเรตพฺโพ อุตฺตริญฺจสฺส โมโห อาโรเปตพฺโพ
ตสฺส เต อาวุโส อลาภา ตสฺส เต ทุลฺลทฺธํ ยํ ตฺวํ ปาติโมกฺเข
อุทฺทิสฺสมาเน น สาธุกํ อฏฺฐิกตฺวา มนสิกโรสีติ อิทํ ตสฺมึ
โมหนเก ปาจิตฺติยนฺติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ อนฺวฑฺฒมาสนฺติ อนูโปสถิกํ
ปาติโมกฺเข อุทฺทิสฺสมาเนติ อุทฺทิสฺสนฺเต เอวํ วเทยฺยาติ อนาจารํ
อาจริตฺวา อญฺญาณเกน อาปนฺโนติ ชานนฺตูติ ปาติโมกฺเข
อุทฺทิสฺสมาเน เอวํ วเทติ อิทาเนว โข อหํ ชานามิ อยมฺปิ
กิร ธมฺโม สุตฺตาคโต สุตฺตปริยาปนฺโน อนฺวฑฺฒมาสํ อุทฺเทสํ
อาคจฺฉตีติ อาปตฺติ ทุกฺกฏสฺส
ตญฺเจติ โมเหตุกามํ ภิกฺขุํ อญฺเญ ภิกฺขู ชาเนยฺยุํ
นิสินฺนปุพฺพํ อิมินา ภิกฺขุนา ทฺวิตฺติกฺขตฺตุํ ปาติโมกฺเข อุทฺทิสฺสมาเน



โก ปน วาโท ภิยฺโยติ น จ ตสฺส ภิกฺขุโน อญฺญาณเกน
มุตฺติ อตฺถิ ยญฺจ ตตฺถ อาปตฺตึ อาปนฺโน ตญฺจ ยถาธมฺโม
กาเรตพฺโพ อุตฺตริญฺจสฺส โมโห อาโรเปตพฺโพ เอวญฺจ
ปน ภิกฺขเว อาโรเปตพฺโพ พฺยตฺเตน ภิกฺขุนา ปฏิพเลน สงฺโฆ
ญาเปตพฺโพ สุณาตุ เม ภนฺเต สงฺโฆ อยํ อิตฺถนฺนาโม
ภิกฺขุ ปาติโมกฺเข อุทฺทิสฺสมาเน น สาธุกํ อฏฺฐิกตฺวา มนสิกโรติ
ยทิ สงฺฆสฺส ปตฺตกลฺลํ สงฺโฆ อิตฺถนฺนามสฺส ภิกฺขุโน โมหํ
อาโรเปยฺย เอสา ญตฺติ สุณาตุ เม ภนฺเต สงฺโฆ อยํ
อิตฺถนฺนาโม ภิกฺขุ ปาติโมกฺเข อุทฺทิสฺสมาเน น สาธุกํ อฏฺฐิกตฺวา
มนสิกโรติ สงฺโฆ อิตฺถนฺนามสฺส ภิกฺขุโน โมหํ อาโรเปติ
ยสฺสายสฺมโต ขมติ อิตฺถนฺนามสฺส ภิกฺขุโน โมหสฺส อาโรปนา
โส ตุณฺหสฺส ยสฺส นกฺขมติ โส ภาเสยฺย อาโรปิโต
สงฺเฆน อิตฺถนฺนามสฺส ภิกฺขุโน โมโห ขมติ สงฺฆสฺส ตสฺมา
ตุณฺหี เอวเมตํ ธารยามีติ
อนาโรปิเต โมเห โมเหติ อาปตฺติ ทุกฺกฏสฺส
อาโรปิเต โมเห โมเหติ อาปตฺติ ปาจิตฺติยสฺส
ธมฺมกมฺเม ธมฺมกมฺมสญฺญี โมเหติ อาปตฺติ
ปาจิตฺติยสฺส ธมฺมกมฺเม เวมติโก โมเหติ อาปตฺติ ปาจิตฺติยสฺส
ธมฺมกมฺเม อธมฺมกมฺมสญฺญี โมเหติ อาปตฺติ ปาจิตฺติยสฺส
อธมฺมกมฺเม ธมฺมกมฺมสญฺญี อาปตฺติ ทุกฺกฏสฺส อธมฺมกมฺเม



เวมติโก อาปตฺติ ทุกฺกฏสฺส อธมฺมกมฺเม อธมฺมกมฺมสญฺญี
อาปตฺติ ทุกฺกฏสฺส
อนาปตฺติ น วิตฺถาเรน สุตํ โหติ อูนกทฺวิตฺติกฺขตฺตุํ
วิตฺถาเรน สุตํ โหติ นโมเหตุกามสฺส อุมฺมตฺตกสฺส
อาทิกมฺมิกสฺสาติ
ตติยสิกฺขาปทํ นิฏฺฐิตํ



จตุตฺถสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน ฉพฺพคฺคิยา
ภิกฺขู กุปิตา อนตฺตมนา สตฺตรสวคฺคิยานํ ภิกฺขูนํ ปหารํ เทนฺติ
เต โรทนฺติ ภิกฺขู เอวมาหํสุ กิสฺส ตุเมฺห อาวุโส โรทถาติ
อิเม อาวุโส ฉพฺพคฺคิยา ภิกฺขู กุปิตา อนตฺตมนา อมฺหากํ ปหารํ
เทนฺตีติ เย เต ภิกฺขู อปฺปิจฺฉา เป เต อุชฺฌายนฺติ ขียนฺติ
วิปาเจนฺติ กถํ หิ นาม ฉพฺพคฺคิยา ภิกฺขู กุปิตา อนตฺตมนา
ภิกฺขูนํ ปหารํ ทสฺสนฺตีติ เป สจฺจํ กิร ตุเมฺห ภิกฺขเว กุปิตา
อนตฺตมนา ภิกฺขูนํ ปหารํ เทถาติ สจฺจํ ภควาติ วิครหิ
พุทฺโธ ภควา กถํ หิ นาม ตุเมฺห โมฆปุริสา กุปิตา อนตฺตมนา
ภิกฺขูนํ ปหารํ ทสฺสถ เนตํ โมฆปุริสา อปฺปสนฺนานํ วา ปสาทาย
ปสนฺนานํ วา ภิยฺโยภาวาย เป เอวญฺจ ปน ภิกฺขเว อิมํ
สิกฺขาปทํ อุทฺทิเสยฺยาถ โย ปน ภิกฺขุ ภิกฺขุสฺส กุปิโต อนตฺตมโน
ปหารํ ทเทยฺย ปาจิตฺติยนฺติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ ภิกฺขุสฺสาติ อญฺญสฺส ภิกฺขุสฺส
กุปิโต อนตฺตมโนติ อนภิรทฺโธ อาหตจิตฺโต ขิลชาโต ปหารํ
ทเทยฺยาติ กาเยน วา กายปฏิพทฺเธน วา นิสฺสคฺคิเยน วา อนฺตมโส


อุปฺปลปตฺเตนปิ ปหารํ เทติ อาปตฺติ ปาจิตฺติยสฺส
อุปสมฺปนฺเน อุปสมฺปนฺนสญฺญี กุปิโต อนตฺตมโน
ปหารํ เทติ อาปตฺติ ปาจิตฺติยสฺส อุปสมฺปนฺเน เวมติโก
กุปิโต อนตฺตมโน ปหารํ เทติ อาปตฺติ ปาจิตฺติยสฺส
อุปสมฺปนฺเน อนุปสมฺปนฺนสญฺญี กุปิโต อนตฺตมโน ปหารํ เทติ
อาปตฺติ ปาจิตฺติยสฺส อนุปสมฺปนฺนสฺส กุปิโต อนตฺตมโน
ปหารํ เทติ อาปตฺติ ทุกฺกฏสฺส อนุปสมฺปนฺเน อุปสมฺปนฺนสญฺญี
อาปตฺติ ทุกฺกฏสฺส อนุปสมฺปนฺเน เวมติโก อาปตฺติ ทุกฺกฏสฺส
อนุปสมฺปนฺเน อนุปสมฺปนฺนสญฺญี อาปตฺติ ทุกฺกฏสฺส
อนาปตฺติ เกนจิ วิเหฐิยมาโน โมกฺขาธิปฺปาโย ปหารํ
เทติ อุมฺมตฺตกสฺส อาทิกมฺมิกสฺสาติ
จตุตฺถสิกฺขาปทํ นิฏฺฐิตํ



ปญฺจมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน ฉพฺพคฺคิยา
ภิกฺขู กุปิตา อนตฺตมนา สตฺตรสวคฺคิยานํ ภิกฺขูนํ ตลสตฺติกํ
อุคฺคิรนฺติ เต ปหารสมุจฺจิตา โรทนฺติ ภิกฺขู เอวมาหํสุ กิสฺส
ตุเมฺห อาวุโส โรทถาติ อิเม อาวุโส ฉพฺพคฺคิยา ภิกฺขู กุปิตา
อนตฺตมนา อมฺหากํ ตลสตฺติกํ อุคฺคิรนฺตีติ เย เต ภิกฺขู
อปฺปิจฺฉา เป เต อุชฺฌายนฺติ ขียนฺติ วิปาเจนฺติ กถํ หิ
นาม ฉพฺพคฺคิยา ภิกฺขู กุปิตา อนตฺตมนา ภิกฺขูนํ ตลสตฺติกํ
อุคฺคิริสฺสนฺตีติ เป สจฺจํ กิร ตุเมฺห ภิกฺขเว กุปิตา อนตฺตมนา
ภิกฺขูนํ ตลสตฺติกํ อุคฺคิรถาติ สจฺจํ ภควาติ วิครหิ พุทฺโธ
ภควา กถํ หิ นาม ตุเมฺห โมฆปุริสา กุปิตา อนตฺตมนา
ภิกฺขูนํ ตลสตฺติกํ อุคฺคิริสฺสถ เนตํ โมฆปุริสา อปฺปสนฺนานํ วา
ปสาทาย ปสนฺนานํ วา ภิยฺโยภาวาย เป เอวญฺจ ปน ภิกฺขเว
อิมํ สิกฺขาปทํ อุทฺทิเสยฺยาถ โย ปน ภิกฺขุ ภิกฺขุสฺส กุปิโต
อนตฺตมโน ตลสตฺติกํ อุคฺคิเรยฺย ปาจิตฺติยนฺติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ ภิกฺขุสฺสาติ อญฺญสฺส ภิกฺขุสฺส
กุปิโต อนตฺตมโนติ อนภิรทฺโธ อาหตจิตฺโต ขิลชาโต ตลสตฺติกํ



อุคฺคิเรยฺยาติ กายํ วา กายปฏิพทฺธํ วา อนฺตมโส อุปฺปลปตฺตํปิ
อุจฺจาเรติ อาปตฺติ ปาจิตฺติยสฺส
อุปสมฺปนฺเน อุปสมฺปนฺนสญฺญี กุปิโต อนตฺตมโน
ตลสตฺติกํ อุคฺคิรติ อาปตฺติ ปาจิตฺติยสฺส อุปสมฺปนฺเน เวมติโก
กุปิโต อนตฺตมโน ตลสตฺติกํ อุคฺคิรติ อาปตฺติ ปาจิตฺติยสฺส
อุปสมฺปนฺเน อนุปสมฺปนฺนสญฺญี กุปิโต อนตฺตมโน ตลสตฺติกํ
อุคฺคิรติ อาปตฺติ ปาจิตฺติยสฺส อนุปสมฺปนฺนสฺส กุปิโต
อนตฺตมโน ตลสตฺติกํ อุคฺคิรติ อาปตฺติ ทุกฺกฏสฺส
อนุปสมฺปนฺเน อุปสมฺปนฺนสญฺญี อาปตฺติ ทุกฺกฏสฺส อนุปสมฺปนฺเน
เวมติโก อาปตฺติ ทุกฺกฏสฺส อนุปสมฺปนฺนเน อนุปสมฺปนฺนสญฺญี
อาปตฺติ ทุกฺกฏสฺส
อนาปตฺติ เกนจิ วิเหฐิยมาโน โมกฺขาธิปฺปาโย ตลสตฺติกํ
อุคฺคิรติ อุมฺมตฺตกสฺส อาทิกมฺมิกสฺสาติ
ปญฺจมสิกฺขาปทํ นิฏฺฐิตํ



ฉฏฺฐสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน ฉพฺพคฺคิยา
ภิกฺขู ภิกฺขุํ อมูลเกน สงฺฆาทิเสเสน อนุทฺธํเสนฺติ เย เต ภิกฺขู
อปฺปิจฺฉา เป เต อุชฺฌายนฺติ ขียนฺติ วิปาเจนฺติ กถํ
หิ นาม ฉพฺพคฺคิยา ภิกฺขู ภิกฺขุํ อมูลเกน สงฺฆาทิเสเสน
อนุทฺธํเสสฺสนฺตีติ เป สจฺจํ กิร ตุเมฺห ภิกฺขเว ภิกฺขุํ อมูลเกน
สงฺฆาทิเสเสน อนุทฺธํเสถาติ สจฺจํ ภควาติ วิครหิ พุทฺโธ
ภควา กถํ หิ นาม ตุเมฺห โมฆปุริสา ภิกฺขุํ อมูลเกน
สงฺฆาทิเสเสน อนุทฺธํเสสฺสถ เนตํ โมฆปุริสา อปฺปสนฺนานํ วา
ปสาทาย ปสนฺนานํ วา ภิยฺโยภาวาย เป เอวญฺจ ปน ภิกฺขเว
อิมํ สิกฺขาปทํ อุทฺทิเสยฺยาถ โย ปน ภิกฺขุ ภิกฺขุํ อมูลเกน
สงฺฆาทิเสเสน อนุทฺธํเสยฺย ปาจิตฺติยนฺติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ ภิกฺขุนฺติ อญฺญํ ภิกฺขุํ
อมูลกํ นาม อทิฏฺฐํ อสฺสุตํ อปริสงฺกิตํ สงฺฆาทิเสเสนาติ เตรสนฺนํ
อญฺญตเรน อนุทฺธํเสยฺยาติ โจเทติ วา โจทาเปติ วา อาปตฺติ
ปาจิตฺติยสฺส
อุปสมฺปนฺเน อุปสมฺปนฺนสญฺญี อมูลเกน สงฺฆาทิเสเสน


อนุทฺธํเสติ อาปตฺติ ปาจิตฺติยสฺส อุปสมฺปนฺเน เวมติโก
อมูลเกน สงฺฆาทิเสเสน อนุทฺธํเสติ อาปตฺติ ปาจิตฺติยสฺส
อุปสมฺปนฺเน อนุปสมฺปนฺนสญฺญี อมูลเกน สงฺฆาทิเสเสน อนุทฺธํเสติ
อาปตฺติ ปาจิตฺติยสฺส อาจารวิปตฺติยา วา ทิฏฺฐิวิปตฺติยา วา
อนุทฺธํเสติ อาปตฺติ ทุกฺกฏสฺส อนุปสมฺปนฺนํ อนุทฺธํเสติ อาปตฺติ
ทุกฺกฏสฺส อนุปสมฺปนฺเน อุปสมฺปนฺนสญฺญี อาปตฺติ ทุกฺกฏสฺส
อนุปสมฺปนฺเน เวมติโก อาปตฺติ ทุกฺกฏสฺส อนุปสมฺปนฺเน
อนุปสมฺปนฺนสญฺญี อาปตฺติ ทุกฺกฏสฺส
อนาปตฺติ ตถาสญฺญี โจเทติ วา โจทาเปติ วา
อุมฺมตฺตกสฺส อาทิกมฺมิกสฺสาติ
ฉฏฺฐสิกฺขาปทํ นิฏฺฐิตํ



สตฺตมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน ฉพฺพคฺคิยา
ภิกฺขู สตฺตรสวคฺคิยานํ ภิกฺขูนํ สญฺจิจฺจ กุกฺกุจฺจํ อุปทหนฺติ
ภควตา อาวุโส สิกฺขาปทํ ปญฺญตฺตํ น อูนวีสติวสฺโส ปุคฺคโล
อุปสมฺปาเทตพฺโพติ ตุเมฺห จ อูนวีสติวสฺสา อุปสมฺปนฺนา กจฺจิ
โน ตุเมฺห อนุปสมฺปนฺนาติ เต โรทนฺติ ภิกฺขู เอวมาหํสุ
กิสฺส ตุเมฺห อาวุโส โรทถาติ อิเม อาวุโส ฉพฺพคฺคิยา ภิกฺขู
อมฺหากํ สญฺจิจฺจ กุกฺกุจฺจํ อุปทหนฺตีติ เย เต ภิกฺขู อปฺปิจฺฉา
เป เต อุชฺฌายนฺติ ขียนฺติ วิปาเจนฺติ กถํ หิ นาม ฉพฺพคฺคิยา
ภิกฺขู ภิกฺขูนํ สญฺจิจฺจ กุกฺกุจฺจํ อุปทหิสฺสนฺตีติ เป สจฺจํ กิร
ตุเมฺห ภิกฺขเว ภิกฺขูนํ สญฺจิจฺจ กุกฺกุจฺจํ อุปทหถาติ สจฺจํ
ภควาติ วิครหิ พุทฺโธ ภควา กถํ หิ นาม ตุเมฺห โมฆปุริสา
ภิกฺขูนํ สญฺจิจฺจ กุกฺกุจฺจํ อุปทหิสฺสถ เนตํ โมฆปุริสา อปฺปสนฺนานํ
วา ปสาทาย ปสนฺนานํ วา ภิยฺโยภาวาย เป เอวญฺจ ปน
ภิกฺขเว อิมํ สิกฺขาปทํ อุทฺทิเสยฺยาถ โย ปน ภิกฺขุ ภิกฺขุสฺส
สญฺจิจฺจ กุกฺกุจฺจํ อุปทเหยฺย อิติสฺส มุหุตฺตมฺปิ อผาสุ ภวิสฺสตีติ
เอตเทว ปจฺจยํ กริตฺวา อนญฺญํ ปาจิตฺติยนฺติ
โย ปนาติ โย ยาทิโส เป ภิกฺขูติ เป อยํ


อิมสฺมึ อตฺเถ อธิปฺเปโต ภิกฺขูติ ภิกฺขุสฺสาติ อญฺญสฺส ภิกฺขุสฺส
สญฺจิจฺจาติ ชานนฺโต สญฺชานนฺโต เจจฺจ อภิวิตริตฺวา วีติกฺกโม
กุกฺกุจฺจํ อุปทเหยฺยาติ อูนวีสติวสฺโส มญฺเญ ตฺวํ อุปสมฺปนฺโน
วิกาเล มญฺเญ ตยา ภุตฺตํ มชฺชํ มญฺเญ ตยา ปีตํ มาตุคาเมน
สทฺธึ รโห มญฺเญ ตยา นิสินฺนนฺติ กุกฺกุจฺจํ อุปทหติ อาปตฺติ
ปาจิตฺติยสฺส เอตเทว ปจฺจยํ กริตฺวา อนญฺญนฺติ น อญฺโญ
โกจิ ปจฺจโย โหติ กุกฺกุจฺจํ อุปทหิตุํ
อุปสมฺปนฺเน อุปสมฺปนฺนสญฺญี สญฺจิจฺจ กุกฺกุจฺจํ อุปทหติ
อาปตฺติ ปาจิตฺติยสฺส อุปสมฺปนฺเน เวมติโก สญฺจิจฺจ กุกฺกุจฺจํ
อุปทหติ อาปตฺติ ปาจิตฺติยสฺส อุปสมฺปนฺเน อนุปสมฺปนฺนสญฺญี
สญฺจิจฺจ กุกฺกุจฺจํ อุปทหติ อาปตฺติ ปาจิตฺติยสฺส อนุปสมฺปนฺนสฺส
สญฺจิจฺจ กุกฺกุจฺจํ อุปทหติ อาปตฺติ ทุกฺกฏสฺส อนุปสมฺปนฺเน
อุปสมฺปนฺนสญฺญี อาปตฺติ ทุกฺกฏสฺส อนุปสมฺปนฺเน เวมติโก อาปตฺติ
ทุกฺกฏสฺส อนุปสมฺปนฺเน อนุปสมฺปนฺนสญฺญี อาปตฺติ ทุกฺกฏสฺส
อนาปตฺติ กุกฺกุจฺจํ อุปทหิตุกาโม อูนวีสติวสฺโส มญฺเญ
ตฺวํ อุปสมฺปนฺโน วิกาเล มญฺเญ ตยา ภุตฺตํ มชฺชํ มญฺเญ ตยา ปีตํ
มาตุคาเมน สทฺธึ รโห มญฺเญ ตยา นิสินฺนํ อิงฺฆ ชานาหิ มา เต
ปจฺฉา กุกฺกุจฺจํ อโหสีติ ภณติ อุมฺมตฺตกสฺส อาทิกมฺมิกสฺสาติ
สตฺตมสิกฺขาปทํ นิฏฺฐิตํ



อฏฺฐมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน ฉพฺพคฺคิยา
ภิกฺขู เปสเลหิ ภิกฺขูหิ สทฺธึ ภณฺฑนฺติ เปสลา ภิกฺขู เอวํ
วเทนฺติ อลชฺชิโน อิเม อาวุโส ฉพฺพคฺคิยา ภิกฺขู น สกฺกา
อิเมหิ สห ภณฺฑิตุนฺติ ฉพฺพคฺคิยา ภิกฺขู เอวํ วเทนฺติ กิสฺส
ตุเมฺห อาวุโส อเมฺห อลชฺชิวาเทน ปาเปถาติ กหํ ปน ตุเมฺห
อาวุโส อสฺสุตฺถาติ มยํ อายสฺมนฺตานํ อุปสฺสุตึ ติฏฺฐมฺหาติ
เย เต ภิกฺขู อปฺปิจฺฉา เป เต อุชฺฌายนฺติ ขียนฺติ วิปาเจนฺติ
กถํ หิ นาม ฉพฺพคฺคิยา ภิกฺขู ภิกฺขูนํ ภณฺฑนชาตานํ กลหชาตานํ
วิวาทาปนฺนานํ อุปสฺสุตึ ติฏฺฐิสฺสนฺตีติ เป สจฺจํ กิร ตุเมฺห
ภิกฺขเว ภิกฺขูนํ ภณฺฑนชาตานํ กลหชาตานํ วิวาทาปนฺนานํ อุปสฺสุตึ
ติฏฺฐถาติ สจฺจํ ภควาติ วิครหิ พุทฺโธ ภควา กถํ หิ
นาม ตุเมฺห โมฆปุริสา ภิกฺขูนํ ภณฺฑนชาตานํ กลหชาตานํ
วิวาทาปนฺนานํ อุปสฺสุตึ ติฏฺฐิสฺสถ เนตํ โมฆปุริสา อปฺปสนฺนานํ วา
ปสาทาย ปสนฺนานํ วา ภิยฺโยภาวาย เป เอวญฺจ ปน ภิกฺขเว
อิมํ สิกฺขาปทํ อุทฺทิเสยฺยาถ โย ปน ภิกฺขุ ภิกฺขูนํ ภณฺฑนชาตานํ
กลหชาตานํ วิวาทาปนฺนานํ อุปสฺสุตึ ติฏฺเฐยฺย ยํ อิเม ภณิสฺสนฺติ
ตํ โสสฺสามีติ เอตเทว ปจฺจยํ กริตฺวา อนญฺญํ ปาจิตฺติยนฺติ


โย ปนาติ โย ยาทิโส เป ภิกฺขูติ เป
อยํ อิมสฺมึ อตฺเถ อธิปฺเปโต ภิกฺขูติ ภิกฺขูนนฺติ อญฺเญสํ
ภิกฺขูนํ ภณฺฑนชาตานํ กลหชาตานํ วิวาทาปนฺนานนฺติ
อธิกรณชาตานํ อุปสฺสุตึ ติฏฺเฐยฺยาติ อิเมสํ สุตฺวา โจเทสฺสามิ
สาเรสฺสามิ ปฏิโจเทสฺสามิ ปฏิสาเรสฺสามิ มงฺกก กริสฺสามีติ คจฺฉติ
อาปตฺติ ทุกฺกฏสฺส ยตฺถ ฐิโต สุณาติ อาปตฺติ ปาจิตฺติยสฺส
ปจฺฉโต คจฺฉนฺโต ตุริโต คจฺฉติ โสสฺสามีติ อาปตฺติ ทุกฺกฏสฺส
ยตฺถ ฐิโต สุณาติ อาปตฺติ ปาจิตฺติยสฺส ปุรโต คจฺฉนฺโต
โอหียติ โสสฺสามีติ อาปตฺติ ทุกฺกฏสฺส ยตฺถ ฐิโต สุณาติ
อาปตฺติ ปาจิตฺติยสฺส ภิกฺขุสฺส ฐิโตกาสํ วา นิสินฺโนกาสํ วา
นิปนฺโนกาสํ วา อาคนฺตฺวา มนฺเตนฺตํ อุกฺกาสิตพฺพํ วิชานาเปตพฺพํ
โน เจ อุกฺกาเสยฺย วา วิชานาเปยฺย วา อาปตฺติ ปาจิตฺติยสฺส
เอตเทว ปจฺจยํ กริตฺวา อนญฺญนฺติ น อญฺโญ โกจิ ปจฺจโย
โหติ อุปสฺสุตึ ติฏฺฐิตุํ
อุปสมฺปนฺเน อุปสมฺปนฺนสญฺญี อุปสฺสุตึ ติฏฺฐติ
อาปตฺติ ปาจิตฺติยสฺส อุปสมฺปนฺเน เวมติโก อุปสฺสุตึ ติฏฺฐติ
อาปตฺติ ปาจิตฺติยสฺส อุปสมฺปนฺเน อนุปสมฺปนฺนสญฺญี อุปสฺสุตึ
ติฏฺฐติ อาปตฺติ ปาจิตฺติยสฺส อนุปสมฺปนฺนสฺส อุปสฺสุตึ ติฏฺฐติ
อาปตฺติ ทุกฺกฏสฺส อนุปสมฺปนฺเน อุปสมฺปนฺนสญฺญี อาปตฺติ
ทุกฺกฏสฺส อนุปสมฺปนฺเน เวมติโก อาปตฺติ ทุกฺกฏสฺส



อนุปสมฺปนฺเน อนุปสมฺปนฺนสญฺญี อาปตฺติ ทุกฺกฏสฺส
อนาปตฺติ อิเมสํ สุตฺวา โอรมิสฺสามิ วิรมิสฺสามิ
วูปสมิสฺสามิ อตฺตานํ ปริโมเจสฺสามีติ คจฺฉติ อุมฺมตฺตกสฺส
อาทิกมฺมิกสฺสาติ
อฏฺฐมสิกฺขาปทํ นิฏฺฐิตํ




นวมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน ฉพฺพคฺคิยา
ภิกฺขู อนาจารํ อาจริตฺวา เอกเมกสฺส กมฺเม กยิรมาเน ปฏิกฺโกสนฺติ
เตน โข ปน สมเยน สงฺโฆ สนฺนิปติโต โหติ เกนจิเทว
กรณีเยน ฉพฺพคฺคิยา ภิกฺขู จีวรกมฺมํ กโรนฺตา เอกสฺส ฉนฺทํ
อทํสุ อถโข สงฺโฆ อยํ อาวุโส ฉพฺพคฺคิโย ภิกฺขุ เอกโก
อาคโต หนฺทสฺส มยํ กมฺมํ กโรมาติ ตสฺส กมฺมํ อกาสิ
อถโข โส ภิกฺขุ เยน ฉพฺพคฺคิยา ภิกฺขู เตนุปสงฺกมิ
ฉพฺพคฺคิยา ภิกฺขู ตํ ภิกฺขุํ เอตทโวจุํ กึ อาวุโส สงฺโฆ อกาสีติ
สงฺโฆ เม อาวุโส กมฺมํ อกาสีติ น มยํ อาวุโส เอตทตฺถาย
ฉนฺทํ อทมฺหา ตุยฺหํ กมฺมํ กริสฺสตีติ สเจ มยํ ชาเนยฺยาม
ตุยฺหํ กมฺมํ กริสฺสตีติ น มยํ ฉนฺทํ ทเทยฺยามาติ เย เต
ภิกฺขู อปฺปิจฺฉา เป เต อุชฺฌายนฺติ ขียนฺติ วิปาเจนฺติ กถํ
หิ นาม ฉพฺพคฺคิยา ภิกฺขู ธมฺมิกานํ กมฺมานํ ฉนฺทํ ทตฺวา
ปจฺฉา ขียนธมฺมํ อาปชฺชิสฺสนฺตีติ เป สจฺจํ กิร ตุเมฺห
ภิกฺขเว ธมฺมิกานํ กมฺมานํ ฉนฺทํ ทตฺวา ปจฺฉา ขียนธมฺมํ
อาปชฺชถาติ สจฺจํ ภควาติ วิครหิ พุทฺโธ ภควา กถํ หิ
นาม ตุเมฺห โมฆปุริสา ธมฺมิกานํ กมฺมานํ ฉนฺทํ ทตฺวา ปจฺฉา



ขียนธมฺมํ อาปชฺชิสฺสถ เนตํ โมฆปุริสา อปฺปสนฺนานํ วา ปสาทาย
ปสนฺนานํ วา ภิยฺโยภาวาย เป เอวญฺจ ปน ภิกฺขเว อิมํ
สิกฺขาปทํ อุทฺทิเสยฺยาถ โย ปน ภิกฺขุ ธมฺมิกานํ กมฺมานํ ฉนฺทํ
ทตฺวา ปจฺฉา ขียนธมฺมํ อาปชฺเชยฺย ปาจิตฺติยนฺติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ ธมฺมิกํ นาม กมฺมํ อปโลกนกมฺมํ
ญตฺติกมฺมํ ญตฺติทุติยกมฺมํ ญตฺติจตุตฺถกมฺมํ ธมฺเมน วินเยน
สตฺถุ สาสเนน กตํ เอตํ ธมฺมิกํ นาม กมฺมํ ฉนฺทํ ทตฺวา
ขียติ อาปตฺติ ปาจิตฺติยสฺส
ธมฺมกมฺเม ธมฺมกมฺมสญฺญี ฉนฺทํ ทตฺวา ขียติ
อาปตฺติ ปาจิตฺติยสฺส ธมฺมกมฺเม เวมติโก ฉนฺทํ ทตฺวา ขียติ
อาปตฺติ ทุกฺกฏสฺส ธมฺมกมฺเม อธมฺมกมฺมสญฺญี ฉนฺทํ ทตฺวา
ขียติ อนาปตฺติ อธมฺมกมฺเม ธมฺมกมฺมสญฺญี อาปตฺติ
ทุกฺกฏสฺส อธมฺมกมฺเม เวมติโก อาปตฺติ ทุกฺกฏสฺส
อธมฺมกมฺเม อธมฺมกมฺมสญฺญี อนาปตฺติ
อนาปตฺติ อธมฺเมน วา วคฺเคน วา น กมฺมารหสฺส
วา กมฺมํ กตนฺติ ชานนฺโต ขียติ อุมฺมตฺตกสฺส อาทิกมฺมิกสฺสาติ
นวมสิกฺขาปทํ นิฏฺฐิตํ



ทสมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน สงฺโฆ สนฺนิปติโต
โหติ เกนจิเทว กรณีเยน ฉพฺพคฺคิยา ภิกฺขู จีวรกมฺมํ
กโรนฺตา เอกสฺส ฉนฺทํ อทํสุ อถโข สงฺโฆ ยสฺสตฺถาย
สนฺนิปติโต ตํ กมฺมํ กริสฺสามาติ ญตฺตึ ฐเปสิ อถโข โส
ภิกฺขุ เอวเมวิเม เอกเมกสฺส กมฺมํ กโรนฺติ กสฺส ตุเมฺห
กมฺมํ กริสฺสถาติ ฉนฺทํ อทตฺวา อุฏฺฐายาสนา ปกฺกามิ เย
เต ภิกฺขู อปฺปิจฺฉา เป เต อุชฺฌายนฺติ ขียนฺติ วิปาเจนฺติ
กถํ หิ นาม ภิกฺขุ สงฺเฆ วินิจฺฉยกถาย วตฺตมานาย ฉนฺทํ
อทตฺวา อุฏฺฐายาสนา ปกฺกมิสฺสตีติ เป สจฺจํ กิร ตฺวํ ภิกฺขุ
สงฺเฆ วินิจฺฉยกถาย วตฺตมานาย ฉนฺทํ อทตฺวา อุฏฺฐายาสนา
ปกฺกมสีติ สจฺจํ ภควาติ วิครหิ พุทฺโธ ภควา กถํ หิ
นาม ตฺวํ โมฆปุริส สงฺเฆ วินิจฺฉยกถาย วตฺตมานาย ฉนฺทํ
อทตฺวา อุฏฺฐายาสนา ปกฺกมิสฺสสิ เนตํ โมฆปุริส อปฺปสนฺนานํ
วา ปสาทาย ปสนฺนานํ วา ภิยฺโยภาวาย เป เอวญฺจ ปน
ภิกฺขเว อิมํ สิกฺขาปทํ อุทฺทิเสยฺยาถ โย ปน ภิกฺขุ สงฺเฆ
วินิจฺฉยกถาย วตฺตมานาย ฉนฺทํ อทตฺวา อุฏฺฐายาสนา ปกฺกเมยฺย
ปาจิตฺติยนฺติ


โย ปนาติ โย ยาทิโส เป ภิกฺขูติ เป
อยํ อิมสฺมึ อตฺเถ อธิปฺเปโต ภิกฺขูติ สงฺเฆ วินิจฺฉยกถา
นาม วตฺถุ วา อาโรจิตํ โหติ อวินิจฺฉิตํ ญตฺติ วา ฐปิตา
โหติ กมฺมวาจา วา วิปฺปกตา โหติ ฉนฺทํ อทตฺวา
อุฏฺฐายาสนา ปกฺกเมยฺยาติ กถํ อิทํ กมฺมํ กุปฺปํ อสฺส วคฺคํ
อสฺส น กเรยฺยาติ คจฺฉติ อาปตฺติ ทุกฺกฏสฺส ปริสายฐ
หตฺถปาสํ วิชหนฺตสฺส อาปตฺติ ทุกฺกฏสฺส วิชหิเต อาปตฺติ
ปาจิตฺติยสฺส
ธมฺมกมฺเม ธมฺมกมฺมสญฺญี ฉนฺทํ อทตฺวา
อุฏฺฐายาสนา ปกฺกมติ อาปตฺติ ปาจิตฺติยสฺส ธมฺมกมฺเม เวมติโก
ฉนฺทํ อทตฺวา อุฏฺฐายาสนา ปกฺกมติ อาปตฺติ ทุกฺกฏสฺส
ธมฺมกมฺเม อธมฺมกมฺมสญฺญี ฉนฺทํ อทตฺวา อุฏฺฐายาสนา ปกฺกมติ
อนาปตฺติ อธมฺมกมฺเม ธมฺมกมฺมสญฺญี อาปตฺติ ทุกฺกฏสฺส
อธมฺมกมฺเม เวมติโก อาปตฺติ ทุกฺกฏสฺส อธมฺมกมฺเม
อธมฺมกมฺมสญฺญี อนาปตฺติ
อนาปตฺติ สงฺฆสฺส ภณฺฑนํ วา กลโห วา วิคฺคโห
วา วิวาโท วา ภวิสฺสตีติ คจฺฉติ สงฺฆเภโท วา สงฺฆราชิ
วา ภวิสฺสตีติ คจฺฉติ อธมฺเมน วา วคฺเคน วา น กมฺมารหสฺส
วา กมฺมํ กริสฺสตีติ คจฺฉติ คิลาโน คจฺฉติ คิลานสฺส กรณีเยน
คจฺฉติ อุจฺจาเรน วา ปสฺสาเวน วา ปีฬิโต คจฺฉติ น


กมฺมํ โกเปตุกาโม ปุน ปจฺจาคมิสฺสามีติ คจฺฉติ อุมฺมตฺตกสฺส
อาทิกมฺมิกสฺสาติ
ทสมสิกฺขาปทํ นิฏฺฐิตํ



เอกาทสมสิกฺขาปทํ
เตน สมเยน พุทฺโธ ภควา ราชคเห วิหรติ เวฬุวเน
กลนฺทกนิวาเป เตน โข ปน สมเยน อายสฺมา ทพฺโพ มลฺลปุตฺโต
สงฺฆสฺส เสนาสนญฺจ ปญฺญาเปติ ภตฺตานิ จ อุทฺทิสติ โส
จายสฺมา ทุพฺพลจีวโร โหติ เตน โข ปน สมเยน สงฺฆสฺส
เอกํ จีวรํ อุปฺปนฺนํ โหติ อถโข สงฺโฆ ตํ จีวรํ อายสฺมโต
ทพฺพสฺส มลฺลปุตฺตสฺส อทาสิ ฉพฺพคฺคิยา ภิกฺขู อุชฺฌายนฺติ
ขียนฺติ วิปาเจนฺติ ยถาสนฺถุตํ ภิกฺขู สงฺฆิกํ ลาภํ ปริณาเมนฺตีติ
เย เต ภิกฺขู อปฺปิจฺฉา เป เต อุชฺฌายนฺติ ขียนฺติ วิปาเจนฺติ
กถํ หิ นาม ฉพฺพคฺคิยา ภิกฺขู สมคฺเคน สงฺเฆน จีวรํ ทตฺวา
ปจฺฉา ขียนธมฺมํ อาปชฺชิสฺสนฺตีติ เป สจฺจํ กิร ตุเมฺห ภิกฺขเว
สมคฺเคน สงฺเฆน จีวรํ ทตฺวา ปจฺฉา ขียนธมฺมํ อาปชฺชถาติ
สจฺจํ ภควาติ วิครหิ พุทฺโธ ภควา กถํ หิ นาม ตุเมฺห
โมฆปุริสา สมคฺเคน สงฺเฆน จีวรํ ทตฺวา ปจฺฉา ขียนธมฺมํ
อาปชฺชิสฺสถ เนตํ โมฆปุริสา อปฺปสนฺนานํ วา ปสาทาย ปสนฺนานํ
วา ภิยฺโยภาวาย เป เอวญฺจ ปน ภิกฺขเว อิมํ สิกฺขาปทํ
อุทฺทิเสยฺยาถ โย ปน ภิกฺขุ สมคฺเคน สงฺเฆน จีวรํ ทตฺวา
ปจฺฉา ขียนธมฺมํ อาปชฺเชยฺย ยถาสนฺถุตํ ภิกฺขู สงฺฆิกํ ลาภํ
ปริณาเมนฺตีติ ปาจิตฺติยนฺติ


โย ปนาติ โย ยาทิโส เป ภิกฺขู เป
อยํ อิมสฺมึ อตฺเถ อธิปฺเปโต ภิกฺขูติ สมคฺโค นาม สงฺโฆ
สมานสํวาสโก สมานสีมายํ ฐิโต จีวรํ นาม ฉนฺนํ จีวรานํ
อญฺญตรํ จีวรํ วิกปฺปนุปคํ ปจฺฉิมํ ทตฺวาติ สยํ ทตฺวา
ยถาสนฺถุตํ นาม ยถามิตฺตตา ยถาสนฺทิฏฺฐตา ยถาสมฺภตฺตตา
ยถาสมานุปชฺฌายกตา ยถาสมานาจริยกตา สงฺฆิกํ นาม สงฺฆสฺส
ทินฺนํ โหติ ปริจฺจตฺตํ ลาโภ นาม
จีวรปิณฺฑปาตเสนาสนคิลานปจฺจยเภสชฺชปริกฺขารา อนฺตมโส จุณฺณปิณฺโฑปิ ทนฺตกฏฺฐํปิ
ทสิกสุตฺตํปิ ปจฺฉา ขียนธมฺมํ อาปชฺเชยฺยาติ อุปสมฺปนฺนสฺส
สงฺเฆน สมฺมตสฺส เสนาสนปญฺญาปกสฺส วา ภตฺตุทฺเทสกสฺส วา
ยาคุภาชกสฺส วา ผลภาชกสฺส วา ขชฺชภาชกสฺส วา
อปฺปมตฺตกวิสฺสชฺชกสฺส วา จีวรํ ทินฺเน ขียติ อาปตฺติ ปาจิตฺติยสฺส
ธมฺมกมฺเม ธมฺมกมฺมสญฺญี จีวรํ ทินฺเน ขียติ อาปตฺติ
ปาจิตฺติยสฺส ธมฺมกมฺเม เวมติโก จีวรํ ทินฺเน ขียติ อาปตฺติ
ปาจิตฺติยสฺส ธมฺมกมฺเม อธมฺมกมฺมสญฺญี จีวรํ ทินฺเน ขียติ
อาปตฺติ ปาจิตฺติยสฺส อญฺญํ ปริกฺขารํ ทินฺเน ขียติ อาปตฺติ
ทุกฺกฏสฺส อุปสมฺปนฺนสฺส สงฺเฆน อสมฺมตสฺส
เสนาสนปญฺญาปกสฺส วา ภตฺตุทฺเทสกสฺส วา ยาคุภาชกสฺส วา ผลภาชกสฺส วา
ขชฺชภาชกสฺส วา อปฺปมตฺตกวิสฺสชฺชกสฺส วา จีวรํ วา อญฺญํ วา
ปริกฺขารํ ทินฺเน ขียติ อาปตฺติ ทุกฺกฏสฺส อนุปสมฺปนฺนสฺส


สงฺเฆน สมฺมตสฺส วา อสมฺมตสฺส วา เสนาสนปญฺญาปกสฺส วา
ภตฺตุเทสกสฺส วา ยาคุภาชกสฺส วา ผลภาชกสฺส วา ขชฺชภาชกสฺส
ว อปฺปมตฺตกวิสฺสชฺชกสฺส วา จีวรํ วา อญฺญํ วา ปริกฺขารํ
ทินฺเน ขียติ อาปตฺติ ทุกฺกฏสฺส อธมฺมกมฺเม ธมฺมกมฺมสญฺญี
อาปตฺติ ทุกฺกฏสฺส อธมฺมกมฺเม เวมติโก อาปตฺติ ทุกฺกฏสฺส
อธมฺมกมฺเม อธมฺมกมฺมสญฺญี อาปตฺติ ทุกฺกฏสฺส
อนาปตฺติ ปกติยา ฉนฺทา โทสา โมหา ภยา กโรนฺตํ
กฺวตฺโถ ตสฺส ทินฺเนน ลทฺธาปิ วินิปาเตสฺสติ น สมฺมา
อุปเนสฺสตีติ ขียติ อุมฺมตฺตกสฺส อาทิกมฺมิกสฺสาติ
เอกาทสมสิกฺขาปทํ นิฏฺฐิตํ



ทฺวาทสมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน สาวตฺถิยํ
อญฺญตรสฺส ปูคสฺส สงฺฆสฺส สจีวรภตฺตํ ปฏิยตฺตํ โหติ โภเชตฺวา
จีวเรน อจฺฉาเทสฺสามาติ อถโข ฉพฺพคฺคิยา ภิกฺขู เยน โส
ปูโค เตนุปสงฺกมึสุ อุปสงฺกมิตฺวา ตํ ปูคํ เอตทโวจุํ เทถาวุโส
อิมานิ จีวรานิ อิเมสํ ภิกฺขูนนฺติ น มยํ ภนฺเต ทสฺสาม อมฺหากํ
สงฺฆสฺส อนุวสฺสํ สจีวรภิกฺขา ปญฺญตฺตาติ พหู อาวุโส สงฺฆสฺส
ทายกา พหู สงฺฆสฺส ภตฺตา อิเม ตุเมฺห นิสฺสาย ตุเมฺห
สมฺปสฺสนฺตา อิธ วิหรนฺติ ตุเมฺห เจ อิเมสํ น ทสฺสถ อถ
โกจรหิ อิเมสํ ทสฺสติ เทถาวุโส อิมานิ จีวรานิ อิเมสํ ภิกฺขูนนฺติ
อถโข โส ปูโค ฉพฺพคฺคิเยหิ ภิกฺขูหิ นิปฺปีฬิยมาโน ยถาปฏิยตฺตํ
จีวรํ ฉพฺพคฺคิยานํ ภิกฺขูนํ ทตฺวา สงฺฆํ ภตฺเตน ปริวิสิ เย เต
ภิกฺขู ชานนฺติ สงฺฆสฺส สจีวรภตฺตํ ปฏิยตฺตํ น จ ชานนฺติ
ฉพฺพคฺคิยานํ ภิกฺขูนํ ทินฺนนฺติ เต เอวมาหํสุ โอโณเชถ อาวุโส
สงฺฆสฺส จีวรนฺติ นตฺถิ ภนฺเต ยถาปฏิยตฺตํ จีวรํ อยฺยา
ฉพฺพคฺคิยา อยฺยานํ ฉพฺพคฺคิยานํ ปริณาเมนฺตีติ เย เต ภิกฺขู
อปฺปิจฺฉา เป เต อุชฺฌายนฺติ ขียนฺติ วิปาเจนฺติ กถํ หิ
นาม ฉพฺพคฺคิยา ภิกฺขู ชานํ สงฺฆิกํ ลาภํ ปริณตํ ปุคฺคลสฺส


ปริณาเมสฺสนฺตีติ เป สจฺจํ กิร ตุเมฺห ภิกฺขเว ชานํ สงฺฆิกํ
ลาภํ ปริณตํ ปุคฺคลสฺส ปริณาเมถาติ สจฺจํ ภควาติ วิครหิ
พุทฺโธ ภควา กถํ หิ นาม ตุเมฺห โมฆปุริสา ชานํ สงฺฆิกํ ลาภํ
ปริณตํ ปุคฺคลสฺส ปริณาเมสฺสถ เนตํ โมฆปุริสา อปฺปสนฺนานํ
วา ปสาทาย ปสนฺนานํ วา ภิยฺโยภาวาย เป เอวญฺจ ปน
ภิกฺขเว อิมํ สิกฺขาปทํ อุทฺทิเสยฺยาถ โย ปน ภิกฺขุ ชานํ สงฺฆิกํ
ลาภํ ปริณตํ ปุคฺคลสฺส ปริณาเมยฺย ปาจิตฺติยนฺติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ ชานาติ นาม สามํ วา
ชานาติ อญฺเญ วา ตสฺส อาโรเจนฺติ โส วา อาโรเจติ
สงฺฆิกํ นาม สงฺฆสฺส ทินฺนํ โหติ ปริจฺจตฺตํ ลาโภ นาม
จีวรปิณฺฑปาตเสนาสนคิลานปจฺจยเภสชฺชปริกฺขารา อนฺตมโส
จุณฺณปิณฺโฑปิ ทนฺตกฏฺฐํปิ ทสิกสุตฺตํปิ ปริณตํ นาม ทสฺสาม
กริสฺสามาติ วาจา ภินฺนา โหติ ปุคฺคลสฺส ปริณาเมติ อาปตฺติ
ปาจิตฺติยสฺส
ปริณเต ปริณตสญฺญี ปุคฺคลสฺส ปริณาเมติ อาปตฺติ
ปาจิตฺติยสฺส ปริณเต เวมติโก ปุคฺคลสฺส ปริณาเมติ อาปตฺติ
ทุกฺกฏสฺส ปริณเต อปริณตสญฺญี ปุคฺคลสฺส ปริณาเมติ
อนาปตฺติ สงฺฆสฺส ปริณตํ อญฺญสฺส สงฺฆสฺส วา เจติยสฺส
วา ปริณาเมติ อาปตฺติ ทุกฺกฏสฺส เจติยสฺส ปริณตํ อญฺญสฺส


เจติยสฺส วา สงฺฆสฺส วา ปุคฺคลสฺส วา ปริณาเมติ อาปตฺติ
ทุกฺกฏสฺส ปุคฺคลสฺส ปริณตํ อญฺญสฺส ปุคฺคลสฺส วา สงฺฆสฺส
วา เจติยสฺส วา ปริณาเมติ อาปตฺติ ทุกฺกฏสฺส อปริณเต
ปริณตสญฺญี อาปตฺติ ทุกฺกฏสฺส อปริณเต เวมติโก อาปตฺติ
ทุกฺกฏสฺส อปริณเต อปริณตสญฺญี อนาปตฺติ
อนาปตฺติ กตฺถ เทมาติ ปุจฺฉิยมาโน ยตฺถ ตุมฺหากํ
เทยฺยธมฺโม ปริโภคํ วา ลเภยฺย ปฏิสงฺขารํ วา ลเภยฺย
จิรฏฺฐิติโก วา อสฺส ยตฺถ วา ปน ตุมฺหากํ จิตฺตํ ปสีทติ
ตตฺถ เทถาติ ภณติ อุมฺมตฺตกสฺส อาทิกมฺมิกสสาติ
ทฺวาทสมสิกฺขาปทํ นิฏฺฐิตํ
สหธมฺมิกวคฺโค อฏฺฐโม

ตสฺสุทฺทานํ
สหธมฺมวิวณฺณญฺจ โมหาปนปฺปหารกํ
ตลสตฺติ อมูลญฺจ สญฺจิจฺจ จ อุปสฺสุติ
ปฏิพาหนจฺฉนฺทญฺจ ทพฺพญฺจ ปริณามนนฺติ




รตนวคฺคสฺส ปฐมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน ราชา ปเสนทิ
โกสโล อุยฺยานปาลํ อาณาเปสิ คจฺฉ ภเณ อุยฺยานํ โสเธหิ
อุยฺยานํ คมิสฺสามาติ เอวํ เทวาติ โข โส อุยฺยานปาโล รญฺโญ
ปเสนทิสฺส โกสลสฺส ปฏิสฺสุณิตฺวา อุยฺยานํ โสเธนฺโต อทฺทส
ภควนฺตํ อญฺญตรสฺมึ รุกฺขมูเล นิสินฺนํ ทิสฺวาน เยน ราชา
ปเสนทิ โกสโล เตนุปสงฺกมิ อุปสงฺกมิตฺวา ราชานํ ปเสนทึ
โกสลํ เอตทโวจ สุทฺธํ เทว อุยฺยานํ อปิจ ภควา ตตฺถ
นิสินฺโนติ โหตุ ภเณ มยํ ภควนฺตํ ปยิรุปาสิสฺสามาติ อถโข
ราชา ปเสนทิ โกสโล อุยฺยานํ คนฺตฺวา เยน ภควา
เตนุปสงฺกมิ เตน โข ปน สมเยน อญฺญตโร อุปาสโก ภควนฺตํ
ปยิรุปาสนฺโต นิสินฺโน โหติ อทฺทสา โข ราชา ปเสนทิ
โกสโล ตํ อุปาสกํ ภควนฺตํ ปยิรุปาสนฺตํ นิสินฺนํ ทิสฺวาน ภีโต
อฏฺฐาสิ อถโข รญฺโญ ปเสนทิสฺส โกสลสฺส เอตทโหสิ
นารหตายํ ปุริโส ปาโป โหตุํ ยถา ภควนฺตํ ปยิรุปาสตีติ
เยน ภควา เตนุปสงฺกมิ อุปสงฺกมิตฺวา ภควนฺตํ อภิวาเทตฺวา
เอกมนฺตํ นิสีทิ อถโข โส อุปาสโก ภควโต คารเวน ราชานํ
ปเสนทึ โกสลํ เนว อภิวาเทสิ น ปจฺจุฏฺฐาสิ อถโข ราชา


ปเสนทิ โกสโล อนตฺตมโน อโหสิ กถํ หิ นาม อยํ ปุริโส
มยิ อาคเต เนว อภิวาเทสฺสติ น ปจฺจุฏฺเฐสฺสตีติ อถโข
ภควา ราชานํ ปเสนทึ โกสลํ อนตฺตมนํ วิทิตฺวา ราชานํ ปเสนทึ
โกสลํ เอตทโวจ เอโส โข มหาราช อุปาสโก พหุสฺสุโต
อาคตาคโม กาเมสุ วีตราโคติ อถโข รญฺโญ ปเสนทิสฺส
โกสลสฺส เอตทโหสิ นารหตายํ อุปาสโก โอรโก โหตุํ ภควาปิ
อิมสฺส วณฺณํ ภณตีติ ตํ อุปาสกํ เอตทโวจ วเทยฺยาสิ
อุปาสก เยน อตฺโถติ สุฏฺฐุ เทวาติ อถโข ภควา
ราชานํ ปเสนทึ โกสลํ ธมฺมิยา กถาย สนฺทสฺเสสิ สมาทเปสิ
สมุตฺเตเชสิ สมฺปหํเสสิ อถโข ราชา ปเสนทิ โกสโล ภควตา
ธมฺมิยา กถาย สนฺทสฺสิโต สมาทปิโต สมุตฺเตชิโต สมฺปหํสิโต
อุฏฺฐายาสนา ภควนฺตํ อภิวาเทตฺวา ปทกฺขิณํ กตฺวา ปกฺกามิ
เตน โข ปน สมเยน ราชา ปเสนทิ โกสโล
อุปริปาสาทวรคโต โหติ อทฺทสา โข ราชา ปเสนทิ โกสโล ตํ
อุปาสกํ รถิยาย ฉตฺตปาณึ คจฺฉนฺตํ ทิสฺวาน ปกฺโกสาเปตฺวา
เอตทโวจ ตฺวํ กิร อุปาสก พหุสฺสุโต อาคตาคโม สาธุ
อุปาสก อมฺหากํ อิตฺถาคารํ ธมฺมํ วาเจหีติ ยมหํ เทว ชานามิ
อยฺยานํ วาหสา อยฺยา ว เทวสฺส อิตฺถาคารํ ธมฺมํ
วาเจสฺสนฺตีติ อถโข ราชา ปเสนทิ โกสโล สจฺจํ โข อุปาสโก
อาหาติ เยน ภควา เตนุปสงฺกมิ อุปสงฺกมิตฺวา ภควนฺตํ



อภิวาเทตฺวา เอกมนฺตํ นิสีทิ เอกมนฺตํ นิสินฺโน โข ราชา
ปเสนทิ โกสโล ภควนฺตํ เอตทโวจ สาธุ ภนฺเต ภควา เอกํ
ภิกฺขุํ อาณาเปตุ โย อมฺหากํ อิตฺถาคารํ ธมฺมํ วาเจสฺสตีติ
อถโข ภควา ราชานํ ปเสนทึ โกสลํ ธมฺมิยา กถาย สนฺทสฺเสสิ
สมาทเปสิ สมุตฺเตเชสิ สมฺปหํเสสิ อถโข ราชา ปเสนทิ
โกสโล ภควตา ธมฺมิยา กถาย สนฺทสฺสิโต สมาทปิโต สมุตฺเตชิโต
สมฺปหํสิโต อุฏฺฐายาสนา ภควนฺตํ อภิวาเทตฺวา ปทกฺขิณํ กตฺวา
ปกฺกามิ อถโข ภควา อายสฺมนฺตํ อานนฺทํ อามนฺเตสิ
เตนหานนฺท รญฺโญ อิตฺถาคารํ ธมฺมํ วาเจหีติ เอวํ ภนฺเตติ โข
อายสฺมา อานนฺโท ภควโต ปฏิสฺสุณิตฺวา กาเลน กาลํ ปวิสิตฺวา
รญฺโญ อิตฺถาคารํ ธมฺมํ วาเจสิ อถโข อายสฺมา อานนฺโท
ปุพฺพณฺหสมยํ นิวาเสตฺวา ปตฺตจีวรมาทาย เยน รญฺโญ
ปเสนทิสฺส โกสลสฺส นิเวสนํ เตนุปสงฺกมิ เตน โข ปน สมเยน
ราชา ปเสนทิ โกสโล มลฺลิกาย เทวิยา สทฺธึ สยนคโต โหติ
อทฺทสา โข มลฺลิกา เทวี อายสฺมนฺตํ อานนฺทํ ทูรโต ว อาคจฺฉนฺตํ
ทิสฺวาน สหสา วุฏฺฐาสิ ปีตกมฏฺฐํ ทุสฺสํ ปภสฺสิตฺถ อถโข
อายสฺมา อานนฺโท ตโต ว ปฏินิวตฺติตฺวา อารามํ คนฺตฺวา ภิกฺขูนํ
เอตมตฺถํ อาโรเจสิ เย เต ภิกฺขู อปฺปิจฺฉา เป เต
อุชฺฌายนฺติ ขียนฺติ วิปาเจนฺติ กถํ หิ นาม อายสฺมา อานนฺโท
ปุพฺเพ อปฺปฏิสํวิทิโต รญฺโญ อนฺเตปุรํ ปวิสิสฺสตีติ เป


สจฺจํ กิร ตฺวํ อานนฺท ปุพฺเพ อปฺปฏิสํวิทิโต รญฺโญ อนฺเตปุรํ
ปวิสสีติ สจฺจํ ภควาติ วิครหิ พุทฺโธ ภควา กถํ หิ นาม
ตฺวํ อานนฺท ปุพฺเพ อปฺปฏิสํวิทิโต รญฺโญ อนฺเตปุรํ ปวิสิสฺสสิ
เนตํ อานนฺท อปฺปสนฺนานํ วา ปสาทาย ปสนฺนานํ วา
ภิยฺโยภาวาย เป วิครหิตฺวา ธมฺมึ กถํ กตฺวา ภิกฺขู อามนฺเตสิ
ทสยิเม ภิกฺขเว อาทีนวา ราชนฺเตปุรปฺปเวสเน
กตเม ทส อิธ ภิกฺขเว ราชา มเหสิยา สทฺธึ สยนคโต โหติ
ตตฺถ ภิกฺขุ ปวิสติ มเหสี วา ภิกฺขุํ ทิสฺวา สิตํ ปาตุกโรติ
ภิกฺขุ วา มเหสึ ทิสฺวา สิตํ ปาตุกโรติ ตตฺถ รญฺโญ เอวํ
โหติ อทฺธา อิเมสํ กตํ วา กริสฺสนฺติ วาติ อยํ ภิกฺขเว
ปฐโม อาทีนโว ราชนฺเตปุรปฺปเวสเน ปุน จปรํ ภิกฺขเว
ราชา พหุกิจฺโจ พหุกรณีโย อญฺญตรํ อิตฺถึ คนฺตฺวา นสฺสรติ
สา เตน คพฺภํ คณฺหาติ ตตฺถ รญฺโญ เอวํ โหติ น โข
อิธ อญฺโญ โกจิ ปวิสติ อญฺญตฺร ปพฺพชิเตน สิยา นุ โข
ปพฺพชิตสฺส กมฺมนฺติ อยํ ภิกฺขเว ทุติโย อาทีนโว
ราชนฺเตปุรปฺปเวสเน ปุน จปรํ ภิกฺขเว รญฺโญ อนฺเตปุเร อญฺญตรํ
รตนํ นสฺสติ ตตฺถ รญฺโญ เอวํ โหติ น โข อิธ อญฺโญ
โกจิ ปวิสติ อญฺญตฺร ปพฺพชิเตน สิยา นุ โข ปพฺพชิตสฺส
กมฺมนฺติ อยํ ภิกฺขเว ตติโย อาทีนโว ราชนฺเตปุรปฺปเวสเน



ปุน จปรํ ภิกฺขเว รญฺโญ อนฺเตปุเร อพฺภนฺตรา คุยฺหมนฺตา
พหิทฺธา สมฺเภทํ คจฺฉนฺติ ตตฺถ รญฺโญ เอวํ โหติ น โข
อิธ อญฺโญ โกจิ ปวิสติ อญฺญตฺร ปพฺพชิเตน สิยา นุ โข
ปพฺพชิตสฺส กมฺมนฺติ อยํ ภิกฺขเว จตุตฺโถ อาทีนโว
ราชนฺเตปุรปฺปเวสเน ปุน จปรํ ภิกฺขเว รญฺโญ อนฺเตปุเร ปุตฺโต
วา ปิตรํ ปตฺเถติ ปิตา วา ปุตฺตํ ปตฺเถติ เตสํ เอวํ โหติ
น โข อิธ อญฺโญ โกจิ ปวิสติ อญฺญตฺร ปพฺพชิเตน สิยา
นุ โข ปพฺพชิตสฺส กมฺมนฺติ อยํ ภิกฺขเว ปญฺจโม อาทีนโว
ราชนฺเตปุรปฺปเวสเน ปุน จปรํ ภิกฺขเว ราชา นีจฏฺฐานิยํ
อุจฺเจ ฐาเน ฐเปติ เยสนฺตํ อมนาปํ เตสํ เอวํ โหติ
ราชา โข ปพฺพชิเตน สํสฏฺโฐ สิยา นุ โข ปพฺพชิตสฺส
กมฺมนฺติ อยํ ภิกฺขเว ฉฏฺโฐ อาทีนโว ราชนฺเตปุรปฺปเวสเน
ปุน จปรํ ภิกฺขเว ราชา อุจฺจฏฺฐานิยํ นีเจ ฐาเน ฐเปติ
เยสนฺตํ อมนาปํ เตสํ เอวํ โหติ ราชา โข ปพฺพชิเตน
สํสฏฺโฐ สิยา นุ โข ปพฺพชิตสฺส กมฺมนฺติ อยํ ภิกฺขเว
สตฺตโม อาทีนโว ราชนฺเตปุรปฺปเวสเน ปุน จปรํ ภิกฺขเว
ราชา อกาเล เสนํ อุยฺโยเชติ เยสนฺตํ อมนาปํ เตสํ เอวํ
โหติ ราชา โข ปพฺพชิเตน สํสฏฺโฐ สิยา นุ โข ปพฺพชิตสฺส
กมฺมนฺติ อยํ ภิกฺขเว อฏฺฐโม อาทีนโว ราชนฺเตปุรปฺปเวสเน



ปุน จปรํ ภิกฺขเว ราชา กาเล เสนํ อุยฺโยเชตฺวา อนฺตรามคฺคโต
นิวตฺตาเปติ เยสนฺตํ อมนาปํ เตสํ เอวํ โหติ ราชา โข
ปพฺพชิเตน สํสฏฺโฐ สิยา นุ โข ปพฺพชิตสฺส กมฺมนฺติ อยํ
ภิกฺขเว นวโม อาทีนโว ราชนฺเตปุรปฺปเวสเน ปุน จปรํ ภิกฺขเว
ราชนฺเตปุรํ หตฺถิสมฺมทฺทํ อสฺสสมฺมทฺทํ รถสมฺมทฺทํ รชนิยานิ
รูปสทฺทคนฺธรสโผฏฺฐพฺพานิ ยานิ น ปพฺพชิตสฺส สารุปฺปานิ อยํ
โข ภิกฺขเว ทสโม อาทีนโว ราชนฺเตปุรปฺปเวสเน อิเม โข
ภิกฺขเว ทส อาทีนวา ราชนฺเตปุรปฺปเวสเนติ
อถโข ภควา อายสฺมนฺตํ อานนฺทํ อเนกปริยาเยน
วิครหิตฺวา ทุพฺภรตาย ทุปฺโปสตาย เป เอวญฺจ ปน ภิกฺขเว
อิมํ สิกฺขาปทํ อุทฺทิเสยฺยาถ โย ปน ภิกฺขุ รญฺโญ ขตฺติยสฺส
มุทฺธาภิสิตฺตสฺส อนิกฺขนฺตราชเก อนิคฺคตรตนเก ปุพฺเพ
อปฺปฏิสํวิทิโต อินฺทขีลํ อติกฺกาเมยฺย ปาจิตฺติยนฺติ
โย ปนาติ โย ยาทิโส เป ภิกฺขูติ เป
อยํ อิมสฺมึ อตฺเถ อธิปฺเปโต ภิกฺขูติ ขตฺติโย นาม อุภโต
สุชาโต โหติ มาติโต จ ปิติโต จ สํสุทฺธคหณิโก ยาว สตฺตมา
ปิตามหยุคา อกฺขิตฺโต อนุปกุฏฺโฐ ชาติวาเทน มุทฺธาภิสิตฺโต




นาม ขตฺติยาภิเสเกน อภิสิตฺโต โหติ อนิกฺขนฺตราชเกติ ราชา
สยนีฆรา อนิกฺขนฺโต โหติ อนิคฺคตรตนเกติ มเหสี สยนีฆรา
อนิกฺขนฺตา โหติ อุโภ วา อนิกฺขนฺตา โหนฺติ ปุพฺเพ
อปฺปฏิสํวิทิโตติ ปุพฺเพ อนิมนฺติโต อินฺทขีโล นาม สยนีฆรสฺส
อุมฺมาโร วุจฺจติ สยนีฆรํ นาม ยตฺถ กตฺถจิ รญฺโญ สยนํ
ปญฺญตฺตํ โหติ อนฺตมโส สาณิปาการปริกฺขิตฺตํปิ อินฺทขีลํ
อติกฺกาเมยฺยาติ ปฐมํ ปาทํ อุมฺมารํ อติกฺกาเมติ อาปตฺติ
ทุกฺกฏสฺส ทุติยํ ปาทํ อติกฺกาเมติ อาปตฺติ ปาจิตฺติยสฺส
อปฺปฏิสํวิทิเต อปฺปฏิสํวิทิตสญฺญี อินฺทขีลํ อติกฺกาเมติ
อาปตฺติ ปาจิตฺติยสฺส อปฺปฏิสํวิทิเต เวมติโก อินฺทขีลํ
อติกฺกาเมติ อาปตฺติ ปาจิตฺติยสฺส อปฺปฏิสํวิทิเต ปฏิสํวิทิตสญฺญี
อินฺทขีลํ อติกฺกาเมติ อาปตฺติ ปาจิตฺติยสฺส ปฏิสํวิทิเต
อปฺปฏิสํวิทิตสญฺญี อาปตฺติ ทุกฺกฏสฺส ปฏิสํวิทิเต เวมติโก
อาปตฺติ ทุกฺกฏสฺส ปฏิสํวิทิเต ปฏิสํวิทิตสญฺญี อนาปตฺติ
อนาปตฺติ ปฏิสํวิทิเต น ขตฺติโย โหติ น
ขตฺติยาภิเสเกน อภิสิตฺโต โหติ ราชา สยนีฆรา นิกฺขนฺโต โหติ
มเหสี สยนีฆรา นิกฺขนฺตา โหติ อุโภ วา สยนีฆรา นิกฺขนฺตา
โหนฺติ น สยนีฆเร อุมฺมตฺตกสฺส อาทิกมฺมิกสฺสาติ
ปฐมสิกฺขาปทํ นิฏฺฐิตํ




ทุติยสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน อญฺญตโร
ภิกฺขุ อจิรวติยา นทิยา นฺหายติ อญฺญตโรปิ พฺราหฺมโณ
ปญฺจสตานํ ถวิกํ ถเล นิกฺขิปิตฺวา อจิรวติยา นทิยา นฺหายิตฺวา
วิสฺสริตฺวา อคมาสิ อถโข โส ภิกฺขุ ตสฺสายํ พฺราหฺมณสฺส
ถวิกา มา นสฺสีติ อคฺคเหสิ อถโข โส พฺราหฺมโณ สริตฺวา
ตุริโต อาธาวิตฺวา ตํ ภิกฺขุํ เอตทโวจ อปิ เม โภ ถวิกํ
ปสฺเสยฺยาสีติ หนฺท พฺราหฺมณาติ อทาสิ อถโข ตสฺส
พฺราหฺมณสฺส เอตทโหสิ เกน นุ โข อหํ อุปาเยน อิมสฺส
ภิกฺขุโน ปุณฺณปตฺตํ น ทเทยฺยนฺติ น เม โภ ปญฺจสตานิ
สหสฺสํ เมติ ปลิพุทฺธิตฺวา มุญฺจิ อถโข โส ภิกฺขุ อารามํ คนฺตฺวา
ภิกฺขูนํ เอตมตฺถํ อาโรเจสิ เย เต ภิกฺขู อปฺปิจฺฉา เป
เต อุชฺฌายนฺติ ขียนฺติ วิปาเจนฺติ กถํ หิ นาม ภิกฺขุ รตนํ
อุคฺคเหสฺสตีติ เป สจฺจํ กิร ตฺวํ ภิกฺขุ รตนํ อุคฺคเหสีติ
สจฺจํ ภควาติ วิครหิ พุทฺโธ ภควา กถํ หิ นาม ตฺวํ
โมฆปุริส รตนํ อุคฺคเหสฺสสิ เนตํ โมฆปุริส อปฺปสนฺนานํ วา
ปสาทาย ปสนฺนานํ วา ภิยฺโยภาวาย เป เอวญฺจ ปน ภิกฺขเว



อิมํ สิกฺขาปทํ อุทฺทิเสยฺยาถ โย ปน ภิกฺขุ รตนํ วา รตนสมฺมตํ
วา อุคฺคเณฺหยฺย วา อุคฺคณฺหาเปยฺย วา ปาจิตฺติยนฺติ เอวญฺจิทํ
ภควตา ภิกฺขูนํ สิกฺขาปทํ ปญฺญตฺตํ โหติ
เตน โข ปน สมเยน สาวตฺถิยา อุสฺสโว โหติ
มนุสฺสา อลงฺกตปฏิยตฺตา อุยฺยานํ คจฺฉนฺติ วิสาขาปิ มิคารมาตา
อลงฺกตปฏิยตฺตา อุยฺยานํ คมิสฺสามีติ คามโต นิกฺขมิตฺวา กฺยาหํ
กริสฺสามิ อุยฺยานํ คนฺตฺวา ยนฺนูนาหํ ภควนฺตํ ปยิรุปาเสยฺยนฺติ
อาภรณํ โอมุญฺจิตฺวา อุตฺตราสงฺเคน ภณฺฑิกํ พนฺธิตฺวา ทาสิยา
อทาสิ หนฺท เช อิมํ ภณฺฑิกํ คณฺหาหีติ อถโข วิสาขา
มิคารมาตา เยน ภควา เตนุปสงฺกมิ อุปสงฺกมิตฺวา ภควนฺตํ
อภิวาเทตฺวา เอกมนฺตํ นิสีทิ เอกมนฺตํ นิสินฺนํ โข วิสาขํ
มิคารมาตรํ ภควา ธมฺมิยา กถาย สนฺทสฺเสสิ สมาทเปสิ สมุตฺเตเชสิ
สมฺปหํเสสิ อถโข วิสาขา มิคารมาตา ภควตา ธมฺมิยา กถาย
สนฺทสฺสิตา สมาทปิตา สมุตฺเตชิตา สมฺปหํสิตา อุฏฺฐายาสนา
ภควนฺตํ อภิวาเทตฺวา ปทกฺขิณํ กตฺวา ปกฺกามิ อถโข สา
ทาสี ตํ ภณฺฑิกํ วิสฺสริตฺวา อคมาสิ ภิกฺขู ปสฺสิตฺวา ภควโต
เอตมตฺถํ อาโรเจสุํ เตนหิ ภิกฺขเว อุคฺคเหตฺวา นิกฺขิปถาติ
อถโข ภควา เอตสฺมึ นิทาเน เอตสฺมึ ปกรเณ ธมฺมึ กถํ
กตฺวา ภิกฺขู อามนฺเตสิ อนุชานามิ ภิกฺขเว รตนํ วา รตนสมฺมตํ
วา อชฺฌาราเม อุคฺคเหตฺวา วา อุคฺคหาเปตฺวา วา นิกฺขิปิตุํ ยสฺส


-ภวิสฺสติ โส หริสฺสตีติ เอวญฺจ ปน ภิกฺขเว อิมํ สิกฺขาปทํ
อุทฺทิเสยฺยาถ โย ปน ภิกฺขุ รตนํ วา รตนสมฺมตํ วา อญฺญตฺร
อชฺฌารามา อุคฺคเณฺหยฺย วา อุคฺคณฺหาเปยฺย วา ปาจิตฺติยนฺติ
เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติ
เตน โข ปน สมเยน กาสีสุ ชนปเทสุ อนาถปิณฺฑิกสฺส
คหปติสฺส กมฺมนฺตคาโม โหติ เตน จ คหปตินา อนฺเตวาสี
อาณตฺโต โหติ สเจ ภทฺทนฺตา อาคจฺฉนฺติ ภตฺตํ กเรยฺยาสีติ
เตน โข ปน สมเยน สมฺพหุลา ภิกฺขู กาสีสุ ชนปเทสุ จาริกํ
จรมานา เยน อนาถปิณฺฑิกสฺส คหปติสฺส กมฺมนฺตคาโม
เตนุปสงฺกมึสุ อทฺทสา โข โส ปุริโส เต ภิกฺขู ทูรโต ว
อาคจฺฉนฺเต ทิสฺวาน เยน เต ภิกฺขู เตนุปสงฺกมิ อุปสงฺกมิตฺวา
เต ภิกฺขู อภิวาเทตฺวา เอตทโวจ อธิวาเสนฺตุ ภนฺเต อยฺยา
สฺวาตนาย คหปติโน ภตฺตนฺติ อธิวาเสสุํ โข เต ภิกฺขู
ตุณฺหีภาเวน อถโข โส ปุริโส ตสฺสา รตฺติยา อจฺจเยน ปณีตํ
ขาทนียํ โภชนียํ ปฏิยาทาเปตฺวา กาลํ อาโรจาเปตฺวา องฺคุลิมุทฺทิกํ
โอมุญฺจิตฺวา เต ภิกฺขู ภตฺเตน ปริวิสิตฺวา อยฺยา ภุญฺชิตฺวา
คจฺฉนฺตุ อหํปิ กมฺมนฺตํ คมิสฺสามีติ องฺคุลิมุทฺทิกํ วิสฺสริตฺวา
อคมาสิ ภิกฺขู ปสฺสิตฺวา สเจ มยํ คมิสฺสาม นสฺสิสฺสตายํ
องฺคุลิมุทฺทิกาติ ตตฺเถว อจฺฉึสุ อถโข โส ปุริโส กมฺมนฺตา
อาคจฺฉนฺโต เต ภิกฺขู ปสฺสิตฺวา เอตทโวจ กิสฺส ภนฺเต อยฺยา



อิเธว อจฺฉนฺตีติ อถโข เต ภิกฺขู ตสฺส ปุริสสฺส เอตมตฺถํ
อาโรเจตฺวา สาวตฺถึ คนฺตฺวา ภิกฺขูนํ เอตมตฺถํ อาโรเจสุํ ภิกฺขู
ภควโต เอตมตฺถํ อาโรเจสุํ อถโข ภควา เอตสฺมึ นิทาเน
เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ อนุชานามิ
ภิกฺขเว รตนํ วา รตนสมฺมตํ วา อชฺฌาราเม วา อชฺฌาวสเถ
วา อุคฺคเหตฺวา วา อุคฺคหาเปตฺวา วา นิกฺขิปิตุํ ยสฺส ภวิสฺสติ
โส หริสฺสตีติ เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ
โย ปน ภิกฺขุ รตนํ วา รตนสมฺมตํ วา อญฺญตฺร อชฺฌารามา วา
อชฺฌาวสถา วา อุคฺคเณฺหยฺย วา อุคฺคณฺหาเปยฺย วา ปาจิตฺติยํ
รตนํ วา ปน ภิกฺขุนา รตนสมฺมตํ วา อชฺฌาราเม วา อชฺฌาวสเถ
วา อุคฺคเหตฺวา วา อุคฺคหาเปตฺวา วา นิกฺขิปิตพฺพํ ยสฺส ภวิสฺสติ
โส หริสฺสตีติ อยํ ตตฺถ สามีจีติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ รตนํ นาม มุตฺตา มณิ
เวฬุริโย สงฺโข สิลา ปวาฬํ รชตํ ชาตรูปํ โลหิตงฺโก มสารคลฺลํ
เอตํ รตนํ นาม รตนสมฺมตํ นาม ยํ มนุสฺสานํ อุปโภคปริโภคํ
เอตํ รตนสมฺมตํ นาม อญฺญตฺร อชฺฌารามา วา
อชฺฌาวสถา วาติ ฐเปตฺวา อชฺฌารามํ อชฺฌาวสถํ อชฺฌาราโม
นาม ปริกฺขิตฺตสฺส อารามสฺส อนฺโตอาราโม อปริกฺขิตฺตสฺส
อุปจาโร อชฺฌาวสโถ นาม ปริกฺขิตฺตสฺส อาวสถสฺส



อนฺโตอาวสโถ อปริกฺขิตฺตสฺส อุปจาโร อุคฺคเณฺหยฺยาติ อยํ
คณฺหาติ อาปตฺติ ปาจิตฺติยสฺส อุคฺคณฺหาเปยฺยาติ อญฺญํ
คณฺหาเปติ อาปตฺติ ปาจิตฺติยสฺส
รตนํ วา ปน ภิกฺขุนา รตนสมฺมตํ วา อชฺฌาราเม วา
อชฺฌาวสเถ วา อุคฺคเหตฺวา วา อุคฺคหาเปตฺวา วา นิกฺขิปิตพฺพนฺติ
รูเปน วา นิมิตฺเตน วา สญฺญาณํ กตฺวา นิกฺขิปิตฺวา อาจิกฺขิตพฺพํ
ยสฺส ภณฺฑํ นฏฺฐํ โส อาคจฺฉตูติ สเจ ตตฺถ อาคจฺฉติ
โส วตฺตพฺโพ อาวุโส กีทิสนฺเต ภณฺฑนฺติ สเจ รูเปน วา
นิมิตฺเตน วา สมฺปาเทติ ทาตพฺพํ โน เจ สมฺปาเทติ วิจินาหิ
อาวุโสติ วตฺตพฺโพ ตมฺหา อาวาสา ปกฺกมนฺเตน เย ตตฺถ
โหนฺติ ภิกฺขู ปฏิรูปา เตสํ หตฺเถ นิกฺขิปิตฺวา ปกฺกมิตพฺพํ
โน เจ โหนฺติ ภิกฺขู ปฏิรูปา เย ตตฺถ โหนฺติ คหปติกา
ปฏิรูปา เตสํ หตฺเถ นิกฺขิปิตฺวา ปกฺกมิตพฺพํ อยํ ตตฺถ
สามีจีติ อยํ ตตฺถ อนุธมฺมตา
อนาปตฺติ รตนํ วา รตนสมฺมตํ วา อชฺฌาราเม วา
อชฺฌาวสเถ วา อุคฺคเหตฺวา วา อุคฺคหาเปตฺวา วา นิกฺขิปติ ยสฺส
ภวิสฺสติ โส หริสฺสตีติ รตนสมฺมตํ วิสฺสาสํ คณฺหาติ ตาวกาลิกํ
คณฺหาติ ปํสุกูลสญฺญิสฺส อุมฺมตฺตกสฺส อาทิกมฺมิกสฺสาติ
ทุติยสิกฺขาปทํ นิฏฺฐิตํ



ตติยสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน ฉพฺพคฺคิยา
ภิกฺขู วิกาเล คามํ ปวิสิตฺวา สภายํ นิสีทิตฺวา อเนกวิหิตํ ติรจฺฉานกถํ
กเถนฺติ เสยฺยถีทํ ราชกถํ โจรกถํ มหามตฺตกถํ เสนากถํ ภยกถํ
ยุทฺธกถํ อนฺนกถํ ปานกถํ วตฺถกถํ สยนกถํ มาลากถํ คนฺธกถํ
ญาติกถํ ยานกถํ คามกถํ นิคมกถํ นครกถํ ชนปทกถํ อิตฺถีกถํ
สุรากถํ วิสิขากถํ กุมฺภฏฺฐานกถํ ปุพฺพเปตกถํ นานตฺตกถํ โลกกฺขายิกํ
สมุทฺทกฺขายิกํ อิติภวาภวกถํ อิติ วา มนุสฺสา อุชฺฌายนฺติ
ขียนฺติ วิปาเจนฺติ กถํ หิ นาม สมณา สกฺยปุตฺติยา วิกาเล คามํ
ปวิสิตฺวา สภายํ นิสีทิตฺวา อเนกวิหิตํ ติรจฺฉานกถํ กเถสฺสนฺติ
เสยฺยถีทํ ราชกถํ โจรกถํ มหามตฺตกถํ เสนากถํ ภยกถํ
ยุทฺธกถํ อนฺนกถํ ปานกถํ วตฺถกถํ สนยกถํ มาลากถํ คนฺธกถํ
ญาติกถํ ยานกถํ คามกถํ นิคมกถํ นครกถํ ชนปทกถํ
อิตฺถีกถํ สุรากถํ วิสิขากถํ กุมฺภฏฺฐานกถํ ปุพฺพเปตกถํ นานตฺตกถํ
โลกกฺขายิกํ สมุทฺทกฺขายิกํ อิติภวาภวกถํ อิติ วา เสยฺยถาปิ คิหี
กามโภคิโนติ อสฺโสสุํ โข ภิกฺขู เตสํ มนุสฺสานํ อุชฺฌายนฺตานํ
ขียนฺตานํ วิปาเจนฺตานํ เย เต ภิกฺขู อปฺปิจฺฉา เป เต
อุชฺฌายนฺติ ขียนฺติ วิปาเจนฺติ กถํ หิ นาม ฉพฺพคฺคิยา ภิกฺขู



วิกาเล คามํ ปวิสิตฺวา สภายํ นิสีทิตฺวา อเนกวิหิตํ ติรจฺฉานกถํ
กเถสฺสติ เสยฺยถีทํ ราชกถํ เป อิติภวาภวกถํ อิติ วาติ
เป สจฺจํ กิร ตุเมฺห ภิกฺขเว วิกาเล คามํ ปวิสิตฺวา สภายํ
นิสีทิตฺวา อเนกวิหิตํ ติรจฺฉานกถํ กเถถ เสยฺยถีทํ ราชกถํ
เป อิติภวาภวกถํ อิติ วาติ สจฺจํ ภควาติ วิครหิ พุทฺโธ
ภควา กถํ หิ นาม ตุเมฺห โมฆปุริสา วิกาเล คามํ ปวิสิตฺวา
สภายํ นิสีทิตฺวา อเนกวิหิตํ ติรจฺฉานกถํ กเถสฺสถ เสยฺยถีทํ
ราชกถํ เป อิติภวาภวกถํ อิติ วา เนตํ โมฆปุริสา อปฺปสนฺนานํ
วา ปสาทาย ปสนฺนานํ วา ภิยฺโยภาวาย เป เอวญฺจ
ปน ภิกฺขเว อิมํ สิกฺขาปทํ อุทฺทิเสยฺยาถ โย ปน ภิกฺขุ วิกาเล
คามํ ปวิเสยฺย ปาจิตฺติยนฺติ เอวญฺจิทํ ภควตา ภิกฺขูนํ สิกฺขาปทํ
ปญฺญตฺตํ โหติ
เตน โข ปน สมเยน สมฺพหุลา ภิกฺขู โกสเลสุ
ชนปเทสุ สาวตฺถึ คจฺฉนฺตา สายํ อญฺญตรํ คามํ อุปคจฺฉึสุ
มนุสฺสา เต ภิกฺขู ปสฺสิตฺวา เอตทโวจุํ ปวิสถ ภนฺเตติ
อถโข เต ภิกฺขู ภควตา ปฏิกฺขิตฺตํ วิกาเล คามํ ปวิสิตุนฺติ
กุกฺกุจฺจายนฺตา น ปวิสึสุ โจรา เต ภิกฺขู อจฺฉินฺทึสุ อถโข เต
ภิกฺขู สาวตฺถึ คนฺตฺวา ภิกฺขูนํ เอตมตฺถํ อาโรเจสุํ ภิกฺขู ภควโต
เอตมตฺถํ อาโรเจสุํ อถโข ภควา เอตสฺมึ นิทาเน เอตสฺมึ
ปกรเณ ธมฺมึ กถํ กตฺวา ภิกฺขู อามนฺเตสิ อนุชานามิ ภิกฺขเว


อาปุจฺฉา วิกาเล คามํ ปวิสิตุํ เอวญฺจ ปน ภิกฺขเว อิมํ สิกฺขาปทํ
อุทฺทิเสยฺยาถ โย ปน ภิกฺขุ อนาปุจฺฉา วิกาเล คามํ ปวิเสยฺย
ปาจิตฺติยนฺติ เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ
โหติ
เตน โข ปน สมเยน อญฺญตโร ภิกฺขุ โกสเลสุ
ชนปเทสุ สาวตฺถึ คจฺฉนฺโต สายํ อญฺญตรํ คามํ อุปคจฺฉิ
มนุสฺสา ตํ ภิกฺขุํ ปสฺสิตฺวา เอตทโวจุํ ปวิสถ ภนฺเตติ อถโข
โส ภิกฺขุ ภควตา ปฏิกฺขิตฺตํ อนาปุจฺฉา วิกาเล คามํ ปวิสิตุนฺติ
กุกฺกุจฺจายนฺโต น ปาวิสิ โจรา ตํ ภิกฺขุํ อจฺฉินฺทึสุ อถโข
โส ภิกฺขุ สาวตฺถึ คนฺตฺวา ภิกฺขูนํ เอตมตฺถํ อาโรเจสิ ภิกฺขู
ภควโต เอตมตฺถํ อาโรเจสุํ อถโข ภควา เอตสฺมึ นิทาเน
เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ อนุชานามิ
ภิกฺขเว สนฺตํ ภิกฺขุํ อาปุจฺฉา วิกาเล คามํ ปวิสิตุํ เอวญฺจ ปน
ภิกฺขเว อิมํ สิกฺขาปทํ อุทฺทิเสยฺยาถ โย ปน ภิกฺขุ สนฺตํ ภิกฺขุํ
อนาปุจฺฉา วิกาเล คามํ ปวิเสยฺย ปาจิตฺติยนฺติ เอวญฺจิทํ
ภควตา ภิกฺขูนํ สิกฺขาปทํ ปญฺญตฺตํ โหติ
เตน โข ปน สมเยน อญฺญตโร ภิกฺขุ อหินา ทฏฺโฐ
โหติ อญฺญตโร ภิกฺขุ อคฺคึ อาหริสฺสามีติ คามํ คจฺฉติ
อถโข โส ภิกฺขุ ภควตา ปฏิกฺขิตฺตํ สนฺตํ ภิกฺขุํ อนาปุจฺฉา วิกาเล
คามํ ปวิสิตุนฺติ กุกฺกุจฺจายนฺโต น ปาวิสิ ภควโต เอตมตฺถํ


อาโรเจสิ อถโข ภควา เอตสฺมึ นิทาเน เอตสฺมึ ปกรเณ ธมฺมึ
กถํ กตฺวา ภิกฺขู อามนฺเตสิ อนุชานามิ ภิกฺขเว ตถารูเป อจฺจายิเก
กรณีเย สนฺตํ ภิกฺขุํ อนาปุจฺฉา วิกาเล คามํ ปวิสิตุํ เอวญฺจ
ปน ภิกฺขเว อิมํ สิกฺขาปทํ อุทฺทิเสยฺยาถ โย ปน ภิกฺขุ สนฺตํ
ภิกฺขุํ อนาปุจฺฉา วิกาเล คามํ ปวิเสยฺย อญฺญตฺร ตถารูปา
อจฺจายิกา กรณียา ปาจิตฺติยนฺติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ สนฺโต นาม ภิกฺขุ สกฺกา
โหติ อาปุจฺฉา ปวิสิตุํ อสนฺโต นาม ภิกฺขุ น สกฺกา โหติ
อาปุจฺฉา ปวิสิตุํ วิกาโล นาม มชฺฌนฺติเก วีติวตฺเต ยาว
อรุณุคฺคมนา คามํ ปวิเสยฺยาติ ปริกฺขิตฺตสฺส คามสฺส ปริกฺเขปํ
อติกฺกมนฺตสฺส อาปตฺติ ปาจิตฺติยสฺส อปริกฺขิตฺตสฺส คามสฺส
อุปจารํ โอกฺกมนฺตสฺส อาปตฺติ ปาจิตฺติยสฺส อญฺญตฺร ตถารูปา
อจฺจายิกา กรณียาติ ฐเปตฺวา ตถารูปํ อจฺจายิกํ กรณียํ
วิกาเล วิกาลสญฺญี สนฺตํ ภิกฺขุํ อนาปุจฺฉา คามํ
ปวิสติ อญฺญตฺร ตถารูปา อจฺจายิกา กรณียา อาปตฺติ
ปาจิตฺติยสฺส วิกาเล เวมติโก สนฺตํ ภิกฺขุํ อนาปุจฺฉา คามํ ปวิสติ
อญฺญตฺร ตถารูปา อจฺจายิกา กรณียา อาปตฺติ ปาจิตฺติยสฺส
วิกาเล กาลสญฺญี สนฺตํ ภิกฺขุํ อนาปุจฺฉา คามํ ปวิสติ อญฺญตฺร
ตถารูปา อจฺจายิกา กรณียา อาปตฺติ ปาจิตฺติยสฺส กาเล


วิกาลสญฺญี อาปตฺติ ทุกฺกฏสฺส กาเล เวมติโก อาปตฺติ
ทุกฺกฏสฺส กาเล กาลสญฺญี อนาปตฺติ
อนาปตฺติ ตถารูเป อจฺจายิเก กรณีเย สนฺตํ ภิกฺขุํ
อาปุจฺฉา ปวิสติ อสนฺตํ ภิกฺขุํ อนาปุจฺฉา ปวิสติ อนฺตรารามํ
คจฺฉติ ภิกฺขุนูปสฺสยํ คจฺฉติ ติตฺถิยเสยฺยํ คจฺฉติ ปฏิกฺกมนํ
คจฺฉติ คาเมน มคฺโค โหติ อาปทาสุ อุมฺมตฺตกสฺส
อาทิกมฺมิกสฺสาติ
ตติยสิกฺขาปทํ นิฏฺฐิตํ




จตุตฺถสิกฺขาปทํ
เตน สมเยน พุทฺโธ ภควา สกฺเกสุ วิหรติ กปิลวตฺถุสฺมึ
นิโคฺรธาราเม เตน โข ปน สมเยน อญฺญตเรน ทนฺตกาเรน
ภิกฺขู ปวาริตา โหนฺติ เยสํ อยฺยานํ สูจิฆเรน อตฺโถ อหํ
สูจิฆเรนาติ เตน โข ปน สมเยน ภิกฺขู พหู สูจิฆเร
วิญฺญาเปนฺติ เยสํ ขุทฺทกา สูจิฆรา เต มหนฺเต สูจิฆเร วิญฺญาเปนฺติ
เยสํ มหนฺตา สูจิฆรา เต ขุทฺทเก สูจิฆเร วิญฺญาเปนฺติ อถโข
ทนฺตกาโร ภิกฺขูนํ พหู สูจิฆเร กโรนฺโต น สกฺโกติ อญฺญํ
วิกฺกายิกํ ภณฺฑํ กาตุํ อตฺตนาปิ น ยาเปติ ปุตฺตทาราปิสฺส
กิลมนฺติ มนุสฺสา อุชฺฌายนฺติ ขียนฺติ วิปาเจนฺติ กถํ หิ นาม
สมณา สกฺยปุตฺติยา น มตฺตํ ชานิตฺวา พหู สูจิฆเร วิญฺญาเปสฺสนฺติ
อยํ อิเมสํ พหู สูจิฆเร กโรนฺโต น สกฺโกติ อญฺญํ วิกฺกายิกํ
ภณฺฑํ กาตุํ อตฺตนาปิ น ยาเปติ ปุตฺตทาราปิสฺส กิลมนฺตีติ
อสฺโสสุํ โข ภิกฺขู เตสํ มนุสฺสานํ อุชฺฌายนฺตานํ ขียนฺตานํ
วิปาเจนฺตานํ เย เต ภิกฺขู อปฺปิจฺฉา เป เต อุชฺฌายนฺติ
ขียนฺติ วิปาเจนฺติ กถํ หิ นาม ภิกฺขู น มตฺตํ ชานิตฺวา พหู
สูจิฆเร วิญฺญาเปสฺสนฺตีติ เป สจฺจํ กิร ภิกฺขเว ภิกฺขู น
มตฺตํ ชานิตฺวา พหู สูจิฆเร วิญฺญาเปถาติ สจฺจํ ภควาติ
วิครหิ พุทฺโธ ภควา กถํ หิ นาม เต ภิกฺขเว โมฆปุริสา น



มตฺตํ ชานิตฺวา พหู สูจิฆเร วิญฺญาเปสฺสนฺติ เนตํ ภิกฺขเว
อปฺปสนฺนานํ วา ปสาทาย ปสนฺนานํ วา ภิยฺโยภาวาย เป
เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ โย ปน
ภิกฺขุ อฏฺฐิมยํ วา ทนฺตมยํ วา วิสาณมยํ วา สูจิฆรํ การาเปยฺย
เภทนกํ ปาจิตฺติยนฺติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ อฏฺฐิ นาม ยงฺกิญฺจิ อฏฺฐิ
ทนฺโต นาม หตฺถิทนฺโต วุจฺจติ วิสาณํ นาม ยงฺกิญฺจิ
วิสาณํ การาเปยฺยาติ กโรติ วา การาเปติ วา ปโยเค
ทุกฺกฏํ ปฏิลาเภน ภินฺทิตฺวา ปาจิตฺติยํ เทเสตพฺพํ
อตฺตนา วิปฺปกตํ อตฺตนา ปริโยสาเปติ อาปตฺติ
ปาจิตฺติยสฺส อตฺตนา วิปฺปกตํ ปเรหิ ปริโยสาเปติ อาปตฺติ
ปาจิตฺติยสฺส ปเรหิ วิปฺปกตํ อตฺตนา ปริโยสาเปติ อาปตฺติ
ปาจิตฺติยสฺส ปเรหิ วิปฺปกตํ ปเรหิ ปริโยสาเปติ อาปตฺติ ปาจิตฺติยสฺส
อญฺญสฺสตฺถาย กโรติ วา การาเปติ วา อาปตฺติ ทุกฺกฏสฺส
อญฺเญน กตํ ปฏิลภิตฺวา ปริภุญฺชติ อาปตฺติ ทุกฺกฏสฺส
อนาปตฺติ คณฺฑิกาย อรณิเก วีเถ อญฺชนิยา
อญฺชนีสลากาย วาสีชเฏ อุทกปุญฺฉนิยา อุมฺมตฺตกสฺส อาทิกมฺมิกสฺสาติ
จตุตฺถสิกฺขาปทํ นิฏฺฐิตํ




ปญฺจมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน อายสฺมา
อุปนนฺโท สกฺยปุตฺโต อุจฺเจ มญฺเจ สยติ อถโข ภควา
สมฺพหุเลหิ ภิกฺขูหิ สทฺธึ เสนาสนจาริกํ อาหิณฺฑนฺโต เยนายสฺมโตธ
อุปนนฺทสฺส สกฺยปุตฺตสฺส วิหาโร เตนุปสงฺกมิ อทฺทสา โข
อายสฺมา อุปนนฺโท สกฺยปุตฺโต ภควนฺตํ ทูรโต ว อาคจฺฉนฺตํ
ทิสฺวาน ภควนฺตํ เอตทโวจ อาคจฺฉตุ เม ภนฺเต ภควา สยนํ
ปสฺสตูติ อถโข ภควา ตโต ว ปฏินิวตฺติตฺวา ภิกฺขู อามนฺเตสิ
อาสยโต ภิกฺขเว โมฆปุริโส เวทิตพฺโพติ อถโข ภควา อายสฺมนฺตํ
อุปนนฺทํ สกฺยปุตฺตํ อเนกปริยาเยน วิครหิตฺวา ทุพฺภรตาย เป
เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ นวํ ปน
ภิกฺขุนา มญฺจํ วา ปีฐํ วา การยมาเนน อฏฺฐงฺคุลปาทกํ กาเรตพฺพํ
สุคตงฺคุเลน อญฺญตฺร เหฏฺฐิมาย อฏนิยา ตํ อติกฺกามยโต
เฉทนกํ ปาจิตฺติยนฺติ
นวํ นาม กรณํ อุปาทาย วุจฺจติ มญฺโจ นาม
จตฺตาโร มญฺจา มสารโก พุนฺทิกาพทฺโธ กุฬิรปาทโก อาหจฺจปาทโก
ปีฐํ นาม จตฺตาริ ปีฐานิ มสารกํ พุนฺทิกาพทฺธํ กุฬิรปาทกํ
อาหจฺจปาทกํ การยมาเนนาติ กโรนฺโต วา การาเปนฺโต วา



อฏฺฐงฺคุลปาทกํ กาเรตพฺพํ สุคตงฺคุเลน อญฺญตฺร เหฏฺฐิมาย อฏนิยาติ
ฐเปตฺวา เหฏฺฐิมํ อฏนิยํ ตํ อติกฺกาเมตฺวา กโรติ วา การาเปติ
วา ปโยเค ทุกฺกฏํ ปฏิลาเภน ฉินฺทิตฺวา ปาจิตฺติยํ เทเสตพฺพํ
อตฺตนา วิปฺปกตํ อตฺตนา ปริโยสาเปติ อาปตฺติ
ปาจิตฺติยสฺส อตฺตนา วิปฺปกตํ ปเรหิ ปริโยสาเปติ อาปตฺติ
ปาจิตฺติยสฺส ปเรหิ วิปฺปกตํ อตฺตนา ปริโยสาเปติ อาปตฺติ
ปาจิตฺติยสฺส ปเรหิ วิปฺปกตํ ปเรหิ ปริโยสาเปติ อาปตฺติ
ปาจิตฺติยสฺส อญฺญสฺสตฺถาย กโรติ วา การาเปติ วา อาปตฺติ
ทุกฺกฏสฺส อญฺเญน กตํ ปฏิลภิตฺวา ปริภุญฺชติ อาปตฺติ
ทุกฺกฏสฺส
อนาปตฺติ ปมาณิกํ กโรติ อูนกํ กโรติ อญฺเญน
กตํ ปมาณาติกฺกนฺตํ ปฏิลภิตฺวา ฉินฺทิตฺวา ปริภุญฺชติ
อุมฺมตฺตกสฺส อาทิกมฺมิกสฺสาติ
ปญฺจมสิกฺขาปทํ นิฏฺฐิตํ




ฉฏฺฐสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน ฉพฺพคฺคิยา
ภิกฺขู มญฺจํปิ ปีฐํปิ ตูโลนทฺธํ การาเปนฺติ มนุสฺสา วิหารจาริกํ
อาหิณฺฑนฺตา ปสฺสิตฺวา อุชฺฌายนฺติ ขียนฺติ วิปาเจนฺติ กถํ หิ นาม
สมณา สกฺยปุตฺติยา มญฺจํปิ ปีฐํปิ ตูโลนทฺธํ การาเปสฺสนฺติ เสยฺยถาปิ
คิหี กามโภคิโนติ อสฺโสสุํ โข ภิกฺขู เตสํ มนุสฺสานํ อุชฺฌายนฺตานํ
ขียนฺตานํ วิปาเจนฺตานํ เย เต ภิกฺขู อปฺปิจฺฉา เป
เต อุชฺฌายนฺติ ขียนฺติ วิปาเจนฺติ กถํ หิ นาม ฉพฺพคฺคิยา ภิกฺขู
มญฺจํปิ ปีฐํปิ ตูโลนทฺธํ การาเปสฺสนฺตีติ เป สจฺจํ กิร ตุเมฺห
ภิกฺขเว มญฺจํปิ ปีฐํปิ ตูโลนทฺธํ การาเปถาติ สจฺจํ ภควาติ
วิครหิ พุทฺโธ ภควา กถํ หิ นาม ตุเมฺห โมฆปุริสา มญฺจํปิ
ปีฐํปิ ตูโลนทฺธํ การาเปสฺสถ เนตํ โมฆปุริสา อปฺปสนฺนานํ วา
ปสาทาย ปสนฺนานํ วา ภิยฺโยภาวาย เป เอวญฺจ ปน ภิกฺขเว
อิมํ สิกฺขาปทํ อุทฺทิเสยฺยาถ โย ปน ภิกฺขุ มญฺจํ วา ปีฐํ
วา ตูโลนทฺธํ การาเปยฺย อุทฺทาลนกํ ปาจิตฺติยนฺติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ มญฺโจ นาม จตฺตาโร
มญฺจา มสารโก พุนฺทิกาพทฺโธ กุฬิรปาทโก อาหจฺจปาทโก


ปีฐํ นาม จตฺตาริ ปีฐานิ มสารกํ พุนฺทิกาพทฺธํ กุฬิรปาทกํ
อาหจฺจปาทกํ ตูลํ นาม ตีณิ ตูลานิ รุกฺขตูลํ ลตาตูลํ
โปตกีตูลํ การาเปยฺยาติ กโรติ วา การาเปติ วา ปโยเค
ทุกฺกฏํ ปฏิลาเภน อุทฺทาเลตฺวา ปาจิตฺติยํ เทเสตพฺพํ
อตฺตนา วิปฺปกตํ อตฺตนา ปริโยสาเปติ อาปตฺติ
ปาจิตฺติยสฺส อตฺตนา วิปฺปกตํ ปเรหิ ปริโยสาเปติ อาปตฺติ
ปาจิตฺติยสฺส ปเรหิ วิปฺปกตํ อตฺตนา ปริโยสาเปติ อาปตฺติ
ปาจิตฺติยสฺส ปเรหิ วิปฺปกตํ ปเรหิ ปริโยสาเปติ อาปตฺติ
ปาจิตฺติยสฺส อญฺญสฺสตฺถาย กโรติ วา การาเปติ วา อาปตฺติ
ทุกฺกฏสฺส อญฺเญน กตํ ปฏิลภิตฺวา ปริภุญฺชติ อาปตฺติ
ทุกฺกฏสฺส
อนาปตฺติ อาโยเค กายพนฺธเนน อํสพทฺธเก ปตฺตตฺถวิกาย
ปริสฺสาวเน พิมฺโพหนํ กโรติ อญฺเญน กตํ ปฏิลภิตฺวา
อุทฺทาเลตฺวา ปริภุญฺชติ อุมฺมตฺตกสฺส อาทิกมฺมิกสฺสาติ
ฉฏฺฐสิกฺขาปทํ นิฏฺฐิตํ



สตฺตมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน ภควตา
ภิกฺขูนํ นิสีทนํ อนุญฺญาตํ โหติ ฉพฺพคฺคิยา ภิกฺขู ภควตา
นิสีทนํ อนุญฺญาตนฺติ อปฺปมาณิกานิ นิสีทนานิ ธาเรนฺติ มญฺจสฺสปิ
ปีฐสฺสปิ ปุรโตปิ ปจฺฉโตปิ โอลมฺเพนฺติ เย เต ภิกฺขู อปฺปิจฺฉา
เป เต อุชฺฌายนฺติ ขียนฺติ วิปาเจนฺติ กถํ หิ นาม ฉพฺพคฺคิยา
ภิกฺขู อปฺปมาณิกานิ นิสีทนานิ ธาเรสฺสนฺตีติ เป สจฺจํ กิร ตุเมฺห
ภิกฺขเว อปฺปมาณิกานิ นิสีทนานิ ธาเรถาติ สจฺจํ ภควาติ
วิครหิ พุทฺโธ ภควา กถํ หิ นาม ตุเมฺห โมฆปุริสา อปฺปมาณิกานิ
นิสีทนานิ ธาเรสฺสถ เนตํ โมฆปุริสา อปฺปสนฺนานํ วา ปสาทาย
ปสนฺนานํ วา ภิยฺโยภาวาย เป เอวญฺจ ปน ภิกฺขเว อิมํ
สิกฺขาปทํ อุทฺทิเสยฺยาถ นิสีทนํ ปน ภิกฺขุนา การยมาเนน ปมาณิกํ
กาเรตพฺพํ ตตฺริทํ ปมาณํ ทีฆโส เทฺว วิทตฺถิโย สุคตวิทตฺถิยา
ติริยํ ทิยฑฺฒํ ตํ อติกฺกามยโต เฉทนกํ ปาจิตฺติยนฺติ เอวญฺจิทํ
ภควตา ภิกฺขูนํ สิกฺขาปทํ ปญฺญตฺตํ โหติ
เตน โข ปน สมเยน อายสฺมา อุทายิ มหากาโย
โหติ โส ภควโต ปุรโต นิสีทนํ ปญฺญาเปตฺวา สมนฺตโต
สมญฺฉมาโน นิสีทติ อถโข ภควา อายสฺมนฺตํ อุทายึ เอตทโวจ


กิสฺส ตฺวํ อุทายิ นิสีทนํ ปญฺญาเปตฺวา สมนฺตโต สมญฺฉสิ
เสยฺยถาปิ ปุราณสิโกฏฺโฐติ ตถา หิ ปน ภนฺเต ภควตา ภิกฺขูนํ
อติขุทฺทกํ นิสีทนํ อนุญฺญาตนฺติ อถโข ภควา เอตสฺมึ นิทาเน
เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ อนุชานามิ
ภิกฺขเว นิสีทนสฺส ทสา วิทตฺถึ เอวญฺจ ปน ภิกฺขเว อิมํ สิกฺขาปทํ
อุทฺทิเสยฺยาถ นิสีทนํ ปน ภิกฺขุนา การยมาเนน ปมาณิกํ กาเรตพฺพํ
ตตฺรีทํ ปมาณํ ทีฆโส เทฺว วิทตฺถิโย สุคตวิทตฺถิยา ติริยํ
ทิยฑฺฒํ ทสา วิทตฺถิ ตํ อติกฺกามยโต เฉทนกํ ปาจิตฺติยนฺติ
นิสีทนํ นาม สทสํ วุจฺจติ การยมาเนนาติ กโรนฺโต
วา การาเปนฺโต วา ปมาณิกํ กาเรตพฺพํ ตตฺริทํ ปมาณํ
ทีฆโส เทฺว วิทตฺถิโย สุคตวิทตฺถิยา ติริยํ ทิยฑฺฒํ ทสา วิทตฺถิ
ตํ อติกฺกาเมตฺวา กโรติ วา การาเปติ วา ปโยเค ทุกฺกฏํ ปฏิลาเภน
ฉินฺทิตฺวา ปาจิตฺติยํ เทเสตพฺพํ
อตฺตนา วิปฺปกตํ อตฺตนา ปริโยสาเปติ อาปตฺติ
ปาจิตฺติยสฺส อตฺตนา วิปฺปกตํ ปเรหิ ปริโยสาเปติ อาปตฺติ
ปาจิตฺติยสฺส ปเรหิ วิปฺปกตํ อตฺตนา ปริโยสาเปติ อาปตฺติ
ปาจิตฺติยสฺส ปเรหิ วิปฺปกตํ ปเรหิ ปริโยสาเปติ อาปตฺติ
ปาจิตฺติยสฺส อญฺญสฺสตฺถาย กโรติ วา การาเปติ วา อาปตฺติ
ทุกฺกฏสฺส อญฺเญน กตํ ปฏิลภิตฺวา ปริภุญฺชติ อาปตฺติ
ทุกฺกฏสฺส



อนาปตฺติ ปมาณิกํ กโรติ อูนกํ กโรติ อญฺเญน
กตํ ปมาณาติกฺกนฺตํ ปฏิลภิตฺวา ฉินฺทิตฺวา ปริภุญฺชติ วิตานํ
วา ภุมฺมตฺถรณํ วา สาณิปาการํ วา ภิสึ วา พิมฺโพหนํ วา
กโรติ อุมฺมตฺตกสฺส อาทิกมฺมิกสฺสาติ
สตฺตมสิกฺขาปทํ นิฏฺฐิตํ



อฏฺฐมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน ภควตา
ภิกฺขูนํ กณฺฑุปฏิจฺฉาที อนุญฺญาตา โหติ ฉพฺพคฺคิยา ภิกฺขู
ภควตา กณฺฑุปฏิจฺฉาที อนุญฺญาตาติ อปฺปมาณิกาโย
กณฺฑุปฏิจฺฉาทิโย ธาเรนฺติ ปุรโตปิ ปจฺฉโตปิ อากฑฺฒนฺตา อาหิณฺฑนฺติ
เย เต ภิกฺขู อปฺปิจฺฉา เป เต อุชฺฌายนฺติ ขียนฺติ วิปาเจนฺติ
กถํ หิ นาม ฉพฺพคฺคิยา ภิกฺขู อปฺปมาณิกาโย กณฺฑุปฏิจฺฉาทิโย
ธาเรสฺสนฺตีติ เป สจฺจํ กิร ตุเมฺห ภิกฺขเว อปฺปมาณิกาโย
กณฺฑุปฏิจฺฉาทิโย ธาเรถาติ สจฺจํ ภควาติ วิครหิ พุทฺโธ ภควา กถํ หิ
นาม ตุเมฺห โมฆปุริสา อปฺปมาณิกาโย กณฺฑุปฏิจฺฉาทิโย ธาเรสฺสถ
เนตํ โมฆปุริสา อปฺปสนฺนานํ วา ปสาทาย ปสนฺนานํ วา
ภิยฺโยภาวาย เป เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ
กณฺฑุปฏิจฺฉาทึ ปน ภิกฺขุนา การยมาเนน ปมาณิกา กาเรตพฺพา
ตตฺริทํ ปมาณํ ทีฆโส จตสฺโส วิทตฺถิโย สุคตวิทตฺถิยา ติริยํ
เทฺว วิทตฺถิโย ตํ อติกฺกามยโต เฉทนกํ ปาจิตฺติยนฺติ
กณฺฑุปฏิจฺฉาที นาม ยสฺส อโธนาภิ อุพฺภชานุมณฺฑลํ
กณฺฑุ วา ปิฬกา วา อสฺสาโว วา ถลฺลุกจฺฉา วา อาพาโธ
ตสฺส ปฏิจฺฉาทนตฺถาย การยมาเนนาติ กโรนฺโต วา การาเปนฺโต



วา ปมาณิกา กาเรตพฺพา ตตฺริทํ ปมาณํ ทีฆโส จตสฺโส
วิทตฺถิโย สุคตวิทตฺถิยา ติริยํ เทฺว วิทตฺถิโย ตํ อติกฺกาเมตฺวา
กโรติ วา การาเปติ วา ปโยเค ทุกฺกฏํ ปฏิลาเภน ฉินฺทิตฺวา
ปาจิตฺติยํ เทเสตพฺพํ
อตฺตนา วิปฺปกตํ อตฺตนา ปริโยสาเปติ อาปตฺติ
ปาจิตฺติยสฺส อตฺตนา วิปฺปกตํ ปเรหิ ปริโยสาเปติ อาปตฺติ
ปาจิตฺติยสฺส ปเรหิ วิปฺปกตํ อตฺตนา ปริโยสาเปติ อาปตฺติ
ปาจิตฺติยสฺส ปเรหิ วิปฺปกตํ ปเรหิ ปริโยสาเปติ อาปตฺติ
ปาจิตฺติยสฺส อญฺญสฺสตฺถาย กโรติ วา การาเปติ วา อาปตฺติ
ทุกฺกฏสฺส อญฺเญน กตํ ปฏิลภิตฺวา ปริภุญฺชติ อาปตฺติ
ทุกฺกฏสฺส
อนาปตฺติ ปมาณิกํ กโรติ อูนกํ กโรติ อญฺเญน
กตํ ปมาณาติกฺกนฺตํ ปฏิลภิตฺวา ฉินฺทิตฺวา ปริภุญฺชติ วิตานํ
วา ภุมฺมตฺถรณํ วา สาณิปาการํ วา ภิสึ วา พิมฺโพหนํ วา
กโรติ อุมฺมตฺตกสฺส อาทิกมฺมิกสฺสาติ
อฏฺฐมสิกฺขาปทํ นิฏฺฐิตํ



นวมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน ภควตา
ภิกฺขูนํ วสฺสิกสาฏิกา อนุญฺญาตา โหติ ฉพฺพคฺคิยา ภิกฺขู
ภควตา วสฺสิกสาฏิกา อนุญฺญาตาติ อปฺปมาณิกาโย วสฺสิกสาฏิกาโย
ธาเรนฺติ ปุรโตปิ ปจฺฉโตปิ อากฑฺฒนฺตา อาหิณฺฑนฺติ
เย เต ภิกฺขู อปฺปิจฺฉา เป เต อุชฺฌายนฺติ ขียนฺติ วิปาเจนฺติ
กถํ หิ นาม ฉพฺพคฺคิยา ภิกฺขู อปฺปมาณิกาโย วสฺสิกสาฏิกาโย
ธาเรสฺสนฺตีติ เป สจฺจํ กิร ตุเมฺห ภิกฺขเว อปฺปมาณิกาโย
วสฺสิกสาฏิกาโย ธาเรถาติ สจฺจํ ภควาติ วิครหิ พุทฺโธ
ภควา กถํ หิ นาม ตุเมฺห โมฆปุริสา อปฺปมาณิกาโย วสฺสิกสาฏิกาโย
ธาเรสฺสถ เนตํ โมฆปุริสา อปฺปสนฺนานํ วา ปสาทาย
ปสนฺนานํ วา ภิยฺโยภาวาย เป เอวญฺจ ปน ภิกฺขเว อิมํ
สิกฺขาปทํ อุทฺทิเสยฺยาถ วสฺสิกสาฏิกํ ปน ภิกฺขุนา การยมาเนน
ปมาณิกา กาเรตพฺพา ตตฺริทํ ปมาณํ ทีฆโส ฉ วิทตฺถิโย
สุคตวิทตฺถิยา ติริยํ อฑฺฒเตยฺยา ตํ อติกฺกามยโต เฉทนกํ
ปาจิตฺติยนฺติ
วสฺสิกสาฏิกา นาม วสฺสานสฺส จาตุมาสตฺถาย
การยมาเนนาติ กโรนฺโต วา การาเปนฺโต วา ปมาณิกา


กาเรตพฺพา ตตฺริทํ ปมาณํ ทีฆโส ฉ วิทตฺถิโย สุคตวิทตฺถิยา
ติริยํ อฑฺฒเตยฺยา ตํ อติกฺกาเมตฺวา กโรติ วา การาเปติ วา
ปโยเค ทุกฺกฏํ ปฏิลาเภน ฉินฺทิตฺวา ปาจิตฺติยํ เทเสตพฺพํ
อตฺตนา วิปฺปกตํ อตฺตนา ปริโยสาเปติ อาปตฺติ
ปาจิตฺติยสฺส อตฺตนา วิปฺปกตํ ปเรหิ ปริโยสาเปติ อาปตฺติ
ปาจิตฺติยสฺส ปเรหิ วิปฺปกตํ อตฺตนา ปริโยสาเปติ อาปตฺติ
ปาจิตฺติยสฺส ปเรหิ วิปฺปกตํ ปเรหิ ปริโยสาเปติ อาปตฺติ
ปาจิตฺติยสฺส อญฺญสฺสตฺถาย กโรติ วา การาเปติ วา อาปตฺติ
ทุกฺกฏสฺส อญฺเญน กตํ ปฏิลภิตฺวา ปริภุญฺชติ อาปตฺติ
ทุกฺกฏสฺส
อนาปตฺติ ปมาณิกํ กโรติ อูนกํ กโรติ อญฺเญน
กตํ ปมาณาติกฺกนฺตํ ปฏิลภิตฺวา ฉินฺทิตฺวา ปริภุญฺชติ วิตานํ
วา ภุมฺมตฺถรณํ วา สาณิปาการํ วา ภิสึ วา พิมฺโพหนํ วา
กโรติ อุมฺมตฺตกสฺส อาทิกมฺมิกสฺสาติ
นวมสิกฺขาปทํ นิฏฺฐิตํ



ทสมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน อายสฺมา
นนฺโท ภควโต มาตุจฺฉาปุตฺโต อภิรูโป โหติ ทสฺสนีโย ปาสาทิโก
จตุรงฺคุโลมโก ภควตา โส สุคตจีวรปฺปมาณํ จีวรํ ธาเรติ
อทฺทสํสุ โข เถรา ภิกฺขู อายสฺมนฺตํ นนฺทํ ทูรโต ว อาคจฺฉนฺตํ
ทิสฺวาน ภควา อาคจฺฉตีติ อาสนา วุฏฺฐหนฺติ เต อุปคตํ
สญฺชานิตฺวา อุชฺฌายนฺติ ขียนฺติ วิปาเจนฺติ กถํ หิ นาม อายสฺมา
นนฺโท สุคตจีวรปฺปมาณํ จีวรํ ธาเรสฺสตีติ เป สจฺจํ กิร ตฺวํ
นนฺท สุคตจีวรปฺปมาณํ จีวรํ ธาเรสีติ สจฺจํ ภควาติ วิครหิ
พุทฺโธ ภควา กถํ หิ นาม ตฺวํ นนฺท สุคตจีวรปฺปมาณํ จีวรํ
ธาเรสฺสสิ เนตํ นนฺท อปฺปสนฺนานํ วา ปสาทาย ปสนฺนานํ วา
ภิยฺโยภาวาย เป เอวญฺจ ปน ภิกฺขเว อิมํ สิกฺขาปทํ
อุทฺทิเสยฺยาถ โย ปน ภิกฺขุ สุคตจีวรปฺปมาณํ จีวรํ การาเปยฺย
อติเรกํ วา เฉทนกํ ปาจิตฺติยํ ตตฺริทํ สุคตสฺส สุคตจีวรปฺปมาณํ
ทีฆโส นว วิทตฺถิโย สุคตวิทตฺถิยา ติริยํ ฉ วิทตฺถิโย
อิทํ สุคตสฺส สุคตจีวรปฺปมาณนฺติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปเปโต ภิกฺขูติ สุคตจีวรปฺปมาณํ นาม ทีฆโส
นว วิทตฺถิโย สุคตวิทตฺถิยา ติริยํ ฉ วิทตฺถิโย การาเปยฺยาติ



กโรติ วา การาเปติ วา ปโยเค ทุกฺกฏํ ปฏิลาเภน ฉินฺทิตฺวา
ปาจิตฺติยํ เทเสตพฺพํ
อตฺตนา วิปฺปกตํ อตฺตนา ปริโยสาเปติ อาปตฺติ
ปาจิตฺติยสฺส อตฺตนา วิปฺปกตํ ปเรหิ ปริโยสาเปติ อาปตฺติ
ปาจิตฺติยสฺส ปเรหิ วิปฺปกตํ อตฺตนา ปริโยสาเปติ อาปตฺติ
ปาจิตฺติยสฺส ปเรหิ วิปฺปกตํ ปเรหิ ปริโยสาเปติ อาปตฺติ
ปาจิตฺติยสฺส อญฺญสฺสตฺถาย กโรติ วา การาเปติ วา อาปตฺติ
ทุกฺกฏสฺส อญฺเญน กตํ ปฏิลภิตฺวา ปริภุญฺชติ อาปตฺติ
ทุกฺกฏสฺส
อนาปตฺติ อูนกํ กโรติ อญฺเญน กตํ ปฏิลภิตฺวา
ฉินฺทิตฺวา ปริภุญฺชติ วิตานํ วา ภุมฺมตฺถรณํ วา สาณิปาการํ
วา ภิสึ วา พิมฺโพหนํ วา กโรติ อุมฺมตฺตกสฺส
อาทิกมฺมิกสฺสาติ
ทสมสิกฺขาปทํ นิฏฺฐิตํ
รตนวคฺโค นวโม

ตสฺสุทฺทานํ
รญฺโญ จ รตนํ สนฺตํ สูจิ มญฺจญฺจ ตูลิกํ
นิสีทนญฺจ กณฺฑุญฺจ วสฺสิกา สุคเตน จาติ



อุทฺทิฏฺฐา โข อายสฺมนฺโต เทฺวนวุติ ปาจิตฺติยา
ธมฺมา ตตฺถายสฺมนฺเต ปุจฺฉามิ กจฺจิตฺถ ปริสุทฺธา ทุติยมฺปิ
ปุจฺฉามิ กจฺจิตฺถ ปริสุทฺธา ตติยมฺปิ ปุจฺฉามิ กจฺจิตฺถ
ปริสุทฺธา ปริสุทฺเธตฺถายสฺมนฺโต ตสฺมา ตุณฺหี เอวเมตํ
ธารยามีติ

ปาจิตฺติยกณฺฑํ นิฏฺฐิตํ




ปาฏิเทสนียกณฺฑํ
อิเม โข ปนายสฺมนฺโต จตฺตาโร ปาฏิเทสนียา ธมฺมา อุทฺเทสํ
อาคจฺฉนฺติ
ปฐมสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน อญฺญตรา
ภิกฺขุนี สาวตฺถิยํ ปิณฺฑาย จริตฺวา ปฏิกฺกมนกาเล อญฺญตรํ ภิกฺขุํ
ปสฺสิตฺวา เอตทโวจ หนฺทยฺย ภิกฺขํ ปฏิคฺคณฺหาติ สุฏฺฐุ ภคินีติ
สพฺเพ ว อคฺคเหสิ สา อุปกฏฺเฐ กาเล นาสกฺขิ ปิณฺฑาย
จริตุํ ฉินฺนภตฺตา อโหสิ อถโข สา ภิกฺขุนี ทุติยมฺปิ ทิวสํ เป
ตติยมฺปิ ทิวสํ สาวตฺถิยํ ปิณฺฑาย จริตฺวา ปฏิกฺกมนกาเล ตํ
ภิกฺขุํ ปสฺสิตฺวา เอตทโวจ หนฺทยฺย ภิกฺขํ ปฏิคฺคณฺหาติ
สุฏฺฐุ ภคินีติ สพฺเพ ว อคฺคเหสิ สา อุปกฏฺเฐ กาเล นาสกฺขิ
ปิณฺฑาย จริตุํ ฉินฺนภตฺตา อโหสิ อถโข สา ภิกฺขุนี
จตุตฺเถ ทิวเส รถิยาย ปเวธนฺตี คจฺฉติ เสฏฺฐี คหปติ รเถน
ปฏิปถํ อาคจฺฉนฺโต ตํ ภิกฺขุนึ เอตทโวจ อเปหยฺเยติ สา
โอกฺกมนฺตี ตตฺเถว ปริปติ เสฏฺฐี คหปติ ตํ ภิกฺขุนึ ขมาเปสิ
ขมาหยฺเย มยาสิ ปาติตาติ นาหํ คหปติ ตยา ปาติตา อปิจ
อหเมว ทุพฺพลาติ กิสฺส ปน ตฺวํ อยฺเย ทุพฺพลาติ อถโข



สา ภิกฺขุนี เสฏฺฐิสฺส คหปติสฺส เอตมตฺถํ อาโรเจสิ เสฏฺฐี
คหปติ ตํ ภิกฺขุนึ ฆรํ เนตฺวา โภเชตฺวา อุชฺฌายติ ขียติ วิปาเจติ
กถํ หิ นาม ภทฺทนฺตา ภิกฺขุนิยา หตฺถโต อามิสํ ปฏิคฺคเหสฺสนฺติ
กิจฺฉลาโภ มาตุคาโมติ อสฺโสสุํ โข ภิกฺขู เสฏฺฐิสฺส คหปติสฺส
อุชฺฌายนฺตสฺส ขียนฺตสฺส วิปาเจนฺตสฺส เย เต ภิกฺขู
อปฺปิจฺฉา เป เต อุชฺฌายนฺติ ขียนฺติ วิปาเจนฺติ กถํ หิ
นาม ภิกฺขุ ภิกฺขุนิยา หตฺถโต อามิสํ ปฏิคฺคเหสฺสตีติ เป
สจฺจํ กิร ตฺวํ ภิกฺขุ ภิกฺขุนิยา หตฺถโต อามิสํ ปฏิคฺคเหสีติ
สจฺจํ ภควาติ ญาติกา เต ภิกฺขุ อญฺญาติกาติ อญฺญาติกา
ภควาติ อญฺญาตโก โมฆปุริส อญฺญาติกาย น ชานาติ ปฏิรูปํ
วา อปฺปฏิรูปํ วา สนฺตํ วา อสนฺตํ วา กถํ หิ นาม ตฺวํ
โมฆปุริส อญฺญาติกาย ภิกฺขุนิยา หตฺถโต อามิสํ ปฏิคฺคเหสฺสสิ
เนตํ โมฆปุริส อปฺปสนฺนานํ วา ปสาทาย ปสนฺนานํ วา
ภิยฺโยภาวาย เป เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ
โย ปน ภิกฺขุ อญฺญาติกาย ภิกฺขุนิยา อนฺตรฆรํ ปวิฏฺฐาย หตฺถโต
ขาทนียํ วา โภชนียํ วา สหตฺถา ปฏิคฺคเหตฺวา ขาเทยฺย วา
ภุญฺเชยฺย วา ปฏิเทเสตพฺพํ เตน ภิกฺขุนา คารยฺหํ อาวุโส ธมฺมํ
อาปชฺชึ อสปฺปายํ ปาฏิเทสนียํ ตํ ปฏิเทเสมีติ
โย ปนาติ โย ยาทิโส เป ภิกฺขูติ เป อยํ
อิมสฺมึ อตฺเถ อธิปฺเปโต ภิกฺขูติ อญฺญาติกา นาม มาติโต


วา ปิติโต วา ยาว สตฺตมา ปิตามหยุคา อสมฺพทฺธา ภิกฺขุนี
นาม อุภโตสงฺเฆ อุปสมฺปนฺนา อนฺตรฆรํ นาม รถิยา พฺยูหํ
สิงฺฆาฏกํ ฆรํ ขาทนียํ นาม ปญฺจ โภชนานิ ยามกาลิกํ
สตฺตาหกาลิกํ ยาวชีวิกํ ฐเปตฺวา อวเสสํ ขาทนียํ นาม โภชนียํ
นาม ปญฺจ โภชนานิ โอทโน กุมฺมาโส สตฺตุ มจฺโฉ มํสํ
ขาทิสฺสามิ ภุญฺชิสฺสามีติ ปฏิคฺคณฺหาติ อาปตฺติ ทุกฺกฏสฺส
อชฺโฌหาเร อชฺโฌหาเร อาปตฺติ ปาฏิเทสนียสฺส อญฺญาติกาย
อญฺญาติกสญฺญี อนฺตรฆรํ ปวิฏฺฐาย หตฺถโต ขาทนียํ วา โภชนียํ
วา สหตฺถา ปฏิคฺคเหตฺวา ขาทติ วา ภุญฺชติ วา อาปตฺติ
ปาฏิเทสนียสฺส อญฺญาติกาย เวมติโก อนฺตรฆรํ ปวิฏฺฐาย
หตฺถโต ขาทนียํ วา โภชนียํ วา สหตฺถา ปฏิคฺคเหตฺวา ขาทติ
วา ภุญฺชติ วา อาปตฺติ ปาฏิเทสนียสฺส อญฺญาติกาย
ญาติกสญฺญี อนฺตรฆรํ ปวิฏฺฐาย หตฺถโต ขาทนียํ วา โภชนียํ
วา สหตฺถา ปฏิคฺคเหตฺวา ขาทติ วา ภุญฺชติ วา อาปตฺติ
ปาฏิเทสนียสฺส ยามกาลิกํ สตฺตาหกาลิกํ ยาวชีวิกํ อาหารตฺถาย
ปฏิคฺคณฺหาติ อาปตฺติ ทุกฺกฏสฺส อชฺโฌหาเร อชฺโฌหาเร
อาปตฺติ ทุกฺกฏสฺส เอกโต อุปสมฺปนฺนาย หตฺถโต ขาทิสฺสามิ
ภุญฺชิสฺสามีติ ปฏิคฺคณฺหาติ อาปตฺติ ทุกฺกฏสฺส อชฺโฌหาเร
อชฺโฌหาเร อาปตฺติ ทุกฺกฏสฺส ญาติกาย อญฺญาติกสญฺญี
อาปตฺติ ทุกฺกฏสฺส ญาติกาย เวมติโก อาปตฺติ ทุกฺกฏสฺส



ญาติกาย ญาติกสญฺญี อนาปตฺติ
อนาปตฺติ ญาติกาย ทาเปติ น เทติ อุปนิกฺขิปิตฺวา
เทติ อนฺตราราเม ภิกฺขุนูปสฺสเย ติตฺถิยเสยฺยาย ปฏิกฺกมเน
คามโต นีหริตฺวา เทติ ยามกาลิกํ สตฺตาหกาลิกํ ยาวชีวิกํ สติ
ปจฺจเย ปริภุญฺชาติ เทติ สิกฺขมานาย สามเณริยา อุมฺมตฺตกสฺส
อาทิกมฺมิกสฺสาติ
ปฐมสิกฺขาปทํ นิฏฺฐิตํ



ทุติยสิกฺขาปทํ
เตน สมเยน พุทฺโธ ภควา ราชคเห วิหรติ เวฬุวเน
กลนฺทกนิวาเป เตน โข ปน สมเยน ภิกฺขู กุเลสุ นิมนฺติตา
ภุญฺชนฺติ ฉพฺพคฺคิยา ภิกฺขุนิโย ฉพฺพคฺคิยานํ ภิกฺขูนํ โวสาสนฺติโย
ฐิตา โหนฺติ อิธ สูปํ เทถ อิธ โอทนํ เทถาติ ฉพฺพคฺคิยา
ภิกฺขู ยาวทตฺถํ ภุญฺชนฺติ อญฺเญ ภิกฺขู น จิตฺตรูปํ ภุญฺชนฺติ
เย เต ภิกฺขู อปฺปิจฺฉา เป เต อุชฺฌายนฺติ ขียนฺติ วิปาเจนฺติ
กถํ หิ นาม ฉพฺพคฺคิยา ภิกฺขู ภิกฺขุนิโย โวสาสนฺติโย น
นิวาเรสฺสนฺตีติ เป สจฺจํ กิร ตุเมฺห ภิกฺขเว ภิกฺขุนิโย
โวสาสนฺติโย น นิวาเรถาติ สจฺจํ ภควาติ วิครหิ พุทฺโธ ภควา
กถํ หิ นาม ตุเมฺห โมฆปุริสา ภิกฺขุนิโย โวสาสนฺติโย น นิวาเรสฺสถ
เนตํ โมฆปุริสา อปฺปสนฺนานํ วา ปสาทาย ปสนฺนานํ วา
ภิยฺโยภาวาย เป เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ
ภิกฺขู ปเนว กุเลสุ นิมนฺติตา ภุญฺชนฺติ ตตฺร เจ ภิกฺขุนี
โวสาสมานรูปา ฐิตา โหติ อิธ สูปํ เทถ อิธ โอทนํ เทถาติ
เตหิ ภิกฺขูหิ สา ภิกฺขุนี อปสาเทตพฺพา อปสกฺก ตาว ภคินิ
ยาว ภิกฺขู ภุญฺชนฺตีติ เอกสฺสปิ เจ ภิกฺขุโน นปฺปฏิภาเสยฺย
ตํ ภิกฺขุนึ อปสาเทตุํ อปสกฺก ตาว ภคินิ ยาว ภิกฺขู ภุญฺชนฺตีติ



ปฏิเทเสตพฺพํ เตหิ ภิกฺขูหิ คารยฺหํ อาวุโส ธมฺมํ อาปชฺชิมฺหา
อสปฺปายํ ปาฏิเทสนียํ ตํ ปฏิเทเสมาติ
ภิกฺขู ปเนว กุเลสุ นิมนฺติตา ภุญฺชนฺตีติ กุลํ นาม
จตฺตาริ กุลานิ ขตฺติยกุลํ พฺราหฺมณกุลํ เวสฺสกุลํ สุทฺทกุลํ
นิมนฺติตา ภุญฺชนฺตีติ ปญฺจนฺนํ โภชนานํ อญฺญตเรน โภชเนน
นิมนฺติตา ภุญฺชนฺติ ภิกฺขุนี นาม อุภโตสงฺเฆ อุปสมฺปนฺนา
โวสาสนฺตี นาม ยถามิตฺตตา ยถาสนฺทิฏฺฐตา ยถาสมฺภตฺตตา
ยถาสมานุปชฺฌายกตา ยถาสมานาจริยกตา อิธ สูปํ เทถ อิธ
โอทนํ เทถาติ อยํ โวสาสนฺตี นาม เตหิ ภิกฺขูหีติ ภุญฺชมาเนหิ
ภิกฺขูหิ สา ภิกฺขุนีติ ยา สา โวสาสนฺตี ภิกฺขุนี เตหิ ภิกฺขูหิ
สา ภิกฺขุนี อปสาเทตพฺพา อปสกฺก ตาว ภคินิ ยาว ภิกฺขู
ภุญฺชนฺตีติ เอกสฺสปิ เจ ภิกฺขุโน อนปสาทิเต ขาทิสฺสามิ
ภุญฺชิสฺสามีติ ปฏิคฺคณฺหาติ อาปตฺติ ทุกฺกฏสฺส อชฺโฌหาเร
อชฺโฌหาเร อาปตฺติ ปาฏิเทสนียสฺส
อุปสมฺปนฺนาย อุปสมฺปนฺนสญฺญี โวสาสนฺติยา น นิวาเรติ
อาปตฺติ ปาฏิเทสนียสฺส อุปสมฺปนฺนาย เวมติโก โวสาสนฺติยา น
นิวาเรติ อาปตฺติ ปาฏิเทสนียสฺส อุปสมฺปนฺนาย อนุปสมฺปนฺนสญฺญี
โวสาสนฺติยา น นิวาเรติ อาปตฺติ ปาฏิเทสนียสฺส
เอกโตอุปสมฺปนฺนาย โวสาสนฺติยา น นิวาเรติ อาปตฺติ ทุกฺกฏสฺส
อนุปสมฺปนฺนาย อุปสมฺปนฺนสญฺญี อาปตฺติ ทุกฺกฏสฺส



อนุปสมฺปนฺนาย เวมติโก อาปตฺติ ทุกฺกฏสฺส อนุปสมฺปนฺนาย
อนุปสมฺปนฺนสญฺญี อนาปตฺติ
อนาปตฺติ อตฺตโน ภตฺตํ ทาเปติ น เทติ อญฺเญสํ
ภตฺตํ เทติ น ทาเปติ ยํ น ทินฺนํ ตํ ทาเปติ ยตฺถ น
ทินฺนํ ตตฺถ ทาเปติ สพฺเพสํ สมกํ ทาเปติ สิกฺขมานา โวสาสติ
สามเณรี โวสาสติ ปญฺจ โภชนานิ ฐเปตฺวา สพฺพตฺถ อนาปตฺติ
อุมฺมตฺตกสฺส อาทิกมฺมิกสฺสาติ
ทุติยสิกฺขาปทํ นิฏฺฐิตํ



ตติยสิกฺขาปทํ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน สาวตฺถิยํ
อญฺญตรํ กุลํ อุภโต ปสนฺนํ โหติ สทฺธาย วฑฺฒติ โภเคน
หายติ ยํ ตสฺมึ กุเล อุปฺปชฺชติ ปุเรภตฺตํ ขาทนียํ วา โภชนียํ วา
ตํ สพฺพํ ภิกฺขูนํ วิสฺสชฺเชตฺวา อปฺเปกทา อนสิตา อจฺฉนฺติ
มนุสฺสา อุชฺฌายนฺติ ขียนฺติ วิปาเจนฺติ กถํ หิ นาม สมณา
สกฺยปุตฺติยา น มตฺตํ ชานิตฺวา ปฏิคฺคเหสฺสนฺติ อิเม อิเมสํ
ทตฺวา อปฺเปกทา อนสิตา อจฺฉนฺตีติ อสฺโสสุํ โข ภิกฺขู
เตสํ มนุสฺสานํ อุชฺฌายนฺตานํ ขียนฺตานํ วิปาเจนฺตานํ อถโข
เต ภิกฺขู ภควโต เอตมตฺถํ อาโรเจสุํ อถโข ภควา เอตสฺมึ
นิทาเน เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ
อนุชานามิ ภิกฺขเว ยํ กุลํ สทฺธาย วฑฺฒติ โภเคน หายติ
เอวรูปสฺส กุลสฺส ญตฺติทุติเยน กมฺเมน เสกฺขสมฺมตึ ทาตุํ เอวญฺจ
ปน ภิกฺขเว ทาตพฺพา พฺยตฺเตน ภิกฺขุนา ปฏิพเลน สงฺโฆ
ญาเปตพฺโพ สุณาตุ เม ภนฺเต สงฺโฆ อิตฺถนฺนามํ กุลํ สทฺธาย
วฑฺฒติ โภเคน หายติ ยทิ สงฺฆสฺส ปตฺตกลฺลํ สงฺโฆ
อิตฺถนฺนามสฺส กุลสฺส เสกฺขสมฺมตึ ทเทยฺย เอสา ญตฺติ
สุณาตุ เม ภนฺเต สงฺโฆ อิตฺถนฺนามํ กุลํ สทฺธาย วฑฺฒติ


โภเคน หายติ สงฺโฆ อิตฺถนฺนามสฺส กุลสฺส เสกฺขสมฺมตึ เทติ
ยสฺสายสฺมโต ขมติ อิตฺถนฺนามสฺส กุลสฺส เสกฺขสมฺมติยา ทานํ โส
ตุณฺหสฺส ยสฺส นกฺขมติ โส ภาเสยฺย ทินฺนา สงฺเฆน
อิตฺถนฺนามสฺส กุลสฺส เสกฺขสมฺมติ ขมติ สงฺฆสฺส ตสฺมา ตุณฺหี
เอวเมตํ ธารยามีติ เอวญฺจ ปน ภิกฺขเว อิมํ สิกฺขาปทํ
อุทฺทิเสยฺยาถ ยานิ โข ปน ตานิ เสกฺขสมฺมตานิ กุลานิ โย ปน
ภิกฺขุ ตถารูเปสุ เสกฺขสมฺมเตสุ กุเลสุ ขาทนียํ วา โภชนียํ วา
สหตฺถา ปฏิคฺคเหตฺวา ขาเทยฺย วา ภุญฺเชยฺย วา ปฏิเทเสตพฺพํ เตน
ภิกฺขุนา คารยฺหํ อาวุโส ธมฺมํ อาปชฺชึ อสปฺปายํ ปาฏิเทสนียํ ตํ
ปฏิเทเสมีติ เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติ
เตน โข ปน สมเยน สาวตฺถิยํ อุสฺสโว โหติ
มนุสฺสา ภิกฺขู นิมนฺเตตฺวา โภเชนฺติ ตํปิ โข กุลํ ภิกฺขู
นิมนฺเตสิ ภิกฺขู กุกฺกุจฺจายนฺตา นาธิวาเสนฺติ ปฏิกฺขิตฺตํ ภควตา
เสกฺขสมฺมเตสุ กุเลสุ ขาทนียํ วา โภชนียํ วา สหตฺถา ปฏิคฺคเหตฺวา
ขาทิตุํ ภุญฺชิตุนฺติ เต อุชฺฌายนฺติ ขียนฺติ วิปาเจนฺติ กินฺนุ โข
นาม อมฺหากํ ชีวิเตน ยํ อยฺยา อมฺหากํ น ปฏิคฺคณฺหนฺตีติ
อสฺโสสุํ โข ภิกฺขู เตสํ อุชฺฌายนฺตานํ ขียนฺตานํ วิปาเจนฺตานํ
อถโข เต ภิกฺขู ภควโต เอตมตฺถํ อาโรเจสุํ อถโข ภควา
เอตสฺมึ นิทาเน เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ
อนุชานามิ ภิกฺขเว นิมนฺติเตน เสกฺขสมฺมเตสุ กุเลสุ ขาทนียํ วา


โภชนียํ วา สหตฺถา ปฏิคฺคเหตฺวา ขาทิตุํ ภุญฺชิตุํ เอวญฺจ ปน
ภิกฺขเว อิมํ สิกฺขาปทํ อุทฺทิเสยฺยาถ ยานิ โข ปน ตานิ
เสกฺขสมฺมตานิ กุลานิ โย ปน ภิกฺขุ ตถารูเปสุ เสกฺขสมฺมเตสุ
กุเลสุ ปุพฺเพ อนิมนฺติโต ขาทนียํ วา โภชนียํ วา สหตฺถา ปฏิคฺคเหตฺวา
ขาเทยฺย วา ภุญฺเชยฺย วา ปฏิเทเสตพฺพํ เตน ภิกฺขุนา คารยฺหํ
อาวุโส ธมฺมํ อาปชฺชึ อสปฺปายํ ปาฏิเทสนียํ ตํ ปฏิเทเสมีติ
เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติ
เตน โข ปน สมเยน อญฺญตโร ภิกฺขุ ตสฺส กุลสฺส
กุลุปโก โหติ อถโข โส ภิกฺขุ ปุพฺพณฺหสมยํ นิวาเสตฺวา
ปตฺตจีวรมาทาย เยน ตํ กุลํ เตนุปสงฺกมิ อุปสงฺกมิตฺวา
ปญฺญตฺเต อาสเน นิสีทิ อถโข โส ภิกฺขุ คิลาโน โหติ
อถโข เต มนุสฺสา ตํ ภิกฺขุํ เอตทโวจุํ ภุญฺชถ ภนฺเตติ
อถโข โส ภิกฺขุ ภควตา ปฏิกฺขิตฺตํ อนิมนฺติเตน เสกฺขสมฺมเตสุ
กุเลสุ ขาทนียํ วา โภชนียํ วา สหตฺถา ปฏิคฺคเหตฺวา ขาทิตุํ
ภุญฺชิตุนฺติ กุกฺกุจฺจายนฺโต น ปฏิคฺคเหสิ นาสกฺขิ ปิณฺฑาย
จริตุํ ฉินฺนภตฺโต อโหสิ อถโข โส ภิกฺขุ อารามํ คนฺตฺวา
ภิกฺขูนํ เอตมตฺถํ อาโรเจสิ ภิกฺขู ภควโต เอตมตฺถํ อาโรเจสุํ
อถโข ภควา เอตสฺมึ นิทาเน เอตสฺมึ ปกรเณ ธมฺมึ กถํ กตฺวา
ภิกฺขู อามนฺเตสิ อนุชานามิ ภิกฺขเว คิลาเนน ภิกฺขุนา
เสกฺขสมฺมเตสุ กุเลสุ ขาทนียํ วา โภชนียํ วา สหตฺถา ปฏิคฺคเหตฺวา


ขาทิตุํ ภุญฺชิตุํ เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ
ยานิ โข ปน ตานิ เสกฺขสมฺมตานิ กุลานิ โย ปน ภิกฺขุ
ตถารูเปสุ เสกฺขสมฺมเตสุ กุเลสุ ปุพฺเพ อนิมนฺติโต อคิลาโน
ขาทนียํ วา โภชนียํ วา สหตฺถา ปฏิคฺคเหตฺวา ขาเทยฺย วา
ภุญฺเชยฺย วา ปฏิเทเสตพฺพํ เตน ภิกฺขุนา คารยฺหํ อาวุโส
ธมฺมํ อาปชฺชึ อสปฺปายํ ปาฏิเทสนียํ ตํ ปฏิเทเสมีติ
ยานิ โข ปน ตานิ เสกฺขสมฺมตานิ กุลานีติ
เสกฺขสมฺมตํ นาม กุลํ ยํ กุลํ สทฺธาย วฑฺฒติ โภเคน หายติ
เอวรูปสฺส กุลสฺส ญตฺติทุติเยน กมฺเมน เสกฺขสมฺมติ ทินฺนา โหติ
โย ปนาติ โย ยาทิโส เป ภิกฺขูติ เป อยํ อิมสฺมึ อตฺเถ
อธิปฺเปโต ภิกฺขูติ ตถารูเปสุ เสกฺขสมฺมเตสุ กุเลสูติ เอวรูเปสุ
เสกฺขสมฺมเตสุ กุเลสุ อนิมนฺติโต นาม อชฺชตนาย วา สฺวาตนาย
วา อนิมนฺติโต ฆรุปจารํ โอกฺกมนฺเต นิมนฺเตนฺติ เอโส อนิมนฺติโต
นาม นิมนฺติโต นาม อชฺชตนาย วา สฺวาตนาย วา นิมนฺติโต
ฆรุปจารํ อโนกฺกมนฺเต นิมนฺเตนฺติ เอโส นิมนฺติโต นาม อคิลาโน
นาม สกฺโกติ ปิณฺฑาย จริตุํ คิลาโน นาม น สกฺโกติ ปิณฺฑาย
จริตุํ ขาทนียํ นาม ปญฺจ โภชนานิ ยามกาลิกํ สตฺตาหกาลิกํ
ยาวชีวิกํ ฐเปตฺวา อวเสสํ ขาทนียํ นาม โภชนียํ นาม
ปญฺจ โภชนานิ โอทโน กุมฺมาโส สตฺตุ มจฺโฉ มํสํ อนิมนฺติโต
อคิลาโน ขาทิสฺสามิ ภุญฺชิสฺสามีติ ปฏิคฺคณฺหาติ อาปตฺติ


ทุกฺกฏสฺส อชฺโฌหาเร อชฺโฌหาเร อาปตฺติ ปาฏิเทสนียสฺส
เสกฺขสมฺมเต เสกฺขสมฺมตสญฺญี อนิมนฺติโต อคิลาโน
ขาทนียํ วา โภชนียํ วา สหตฺถา ปฏิคฺคเหตฺวา ขาทติ วา
ภุญฺชติ วา อาปตฺติ ปาฏิเทสนียสฺส เสกฺขสมฺมเต เวมติโก
อนิมนฺติโต อคิลาโน ขาทนียํ วา โภชนียํ วา สหตฺถา ปฏิคฺคเหตฺวา
ขาทติ วา ภุญฺชติ วา อาปตฺติ ปาฏิเทสนียสฺส เสกฺขสมฺมเต
อเสกฺขสมฺมตสญฺญี อนิมนฺติโต อคิลาโน ขาทนียํ วา โภชนียํ
วา สหตฺถา ปฏิคฺคเหตฺวา ขาทติ วา ภุญฺชติ วา อาปตฺติ
ปาฏิเทสนียสฺส ยามกาลิกํ สตฺตาหกาลิกํ ยาวชีวิกํ อาหารตฺถาย
ปฏิคฺคณฺหาติ อาปตฺติ ทุกฺกฏสฺส อชฺโฌหาเร อชฺโฌหาเร
อาปตฺติ ทุกฺกฏสฺส อเสกฺขสมฺมเต เสกฺขสมฺมตสญฺญี อาปตฺติ
ทุกฺกฏสฺส อเสกฺขสมฺมเต เวมติโก อาปตฺติ ทุกฺกฏสฺส
อเสกฺขสมฺมเต อเสกฺขสมฺมตสญฺญี อนาปตฺติ
อนาปตฺติ นิมนฺติตสฺส คิลานสฺส นิมนฺติตสฺส วา
คิลานสฺส วา เสสกํ ภุญฺชติ อญฺเญสํ ภิกฺขา ตตฺถ ปญฺญตฺตา
โหติ ฆรโต นีหริตฺวา เทนฺติ นิจฺจภตฺเต สลากภตฺเต ปกฺขิเก
อุโปสถิเก ปาฏิปทิเก ยามกาลิกํ สตฺตาหกาลิกํ ยาวชีวิกํ สติ
ปจฺจเย ปริภุญฺชาติ เทติ อุมฺมตฺตกสฺส อาทิกมฺมิกสฺสาติ
ตติยสิกฺขาปทํ นิฏฺฐิตํ



จตุตฺถสิกฺขาปทํ
เตน สมเยน พุทฺโธ ภควา สกฺเกสุ วิหรติ กปิลวตฺถุสฺมึ
นิโคฺรธาราเม เตน โข ปน สมเยน สากิยทาสกา อวรุทฺธา
โหนฺติ สากิยานโย อิจฺฉนฺติ อารญฺญเกสุ เสนาสเนสุ ภตฺตํ กาตุํ
อสฺโสสุํ โข สากิยทาสกา สากิยานิโย กิร อารญฺญเกสุ เสนาสเนสุ
ภตฺตํ กตฺตุกามาติ เต มคฺเค ปริยุฏฺฐึสุ สากิยานิโย ปณีตํ
ขาทนียํ โภชนียํ อาทาย อารญฺญกํ เสนาสนํ อคมํสุ
สากิยทาสกา นิกฺขมิตฺวา สากิยานิโย อจฺฉินฺทึสุ จ ทูเสสุญฺจ สากิยา
นิกฺขมิตฺวา เต โจเร สภณฺเฑ คเหตฺวา อุชฺฌายนฺติ ขียนฺติ วิปาเจนฺติ
กถํ หิ นาม ภทฺทนฺตา อาราเม โจเร ปฏิวสนฺเต นาโรเจสฺสนฺตีติ
อสฺโสสุํ โข ภิกฺขู สากิยานํ อุชฺฌายนฺตานํ ขียนฺตานํ วิปาเจนฺตานํ
อถโข เต ภิกฺขู ภควโต เอตมตฺถํ อาโรเจสุํ อถโข ภควา
เอตสฺมึ นิทาเน เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ
เตนหิ ภิกฺขเว ภิกฺขูนํ สิกฺขาปทํ ปญฺญาเปสฺสามิ ทส อตฺถวเส
ปฏิจฺจ สงฺฆสุฏฺฐุตาย เป สทฺธมฺมฏฺฐิติยา วินยานุคฺคหาย
เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ ยานิ โข
ปน ตานิ อารญฺญกานิ เสนาสนานิ สาสงฺกสมฺมตานิ สปฺปฏิภยานิ
โย ปน ภิกฺขุ ตถารูเปสุ เสนาสเนสุ วิหรนฺโต ปุพฺเพ อปฺปฏิสํวิทิตํ



ขาทนียํ วา โภชนียํ วา อชฺฌาราเม สหตฺถา ปฏิคฺคเหตฺวา
ขาเทยฺย วา ภุญฺเชยฺย วา ปฏิเทเสตพฺพํ เตน ภิกฺขุนา คารยฺหํ
อาวุโส ธมฺมํ อาปชฺชึ อสปฺปายํ ปาฏิเทสนียํ ตํ ปฏิเทเสมีติ
เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติ
เตน โข ปน สมเยน อญฺญตโร ภิกฺขุ อารญฺญเกสุ
เสนาสเนสุ คิลาโน โหติ มนุสฺสา ขาทนียํ โภชนียํ อาทาย
อารญฺญกํ เสนาสนํ อคมํสุ อถโข เต มนุสฺสา ตํ ภิกฺขุํ เอตทโวจุํ
ภุญฺชถ ภนฺเตติ อถโข โส ภิกฺขุ ภควตา ปฏิกฺขิตฺตํ อารญฺญเกสุ
เสนาสเนสุ ขาทนียํ วา โภชนียํ วา สหตฺถา ปฏิคฺคเหตฺวา ขาทิตุํ
ภุญฺชิตุนฺติ กุกฺกุจฺจายนฺโต น ปฏิคฺคเหสิ นาสกฺขิ ปิณฺฑาย จริตุํ
ฉินฺนภตฺโต อโหสิ อถโข โส ภิกฺขุ ภิกฺขูนํ เอตมตฺถํ อาโรเจสิ
ภิกฺขู ภควโต เอตมตฺถํ อาโรเจสุํ อถโข ภควา เอตสฺมึ นิทาเน
เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ อนุชานามิ
ภิกฺขเว คิลาเนน ภิกฺขุ อารญฺญเกสุ เสนาสเนสุ ขาทนียํ วา โภชนียํ
วา สหตฺถา ปฏิคฺคเหตฺวา ขาทิตุํ ภุญฺชิตุํ เอวญฺจ ปน ภิกฺขเว
อิมํ สิกฺขาปทํ อุทฺทิเสยฺยาถ ยานิ โข ปน ตานิ อารญฺญกานิ
เสนาสนานิ สาสงฺกสมฺมตานิ สปฺปฏิภยานิ โย ปน ภิกฺขุ ตถารูเปสุ
เสนาสเนสุ วิหรนฺโต ปุพฺเพ อปฺปฏิสํวิทิตํ ขาทนียํ วา โภชนียํ
วา อชฺฌาราเม สหตฺถา ปฏิคฺคเหตฺวา อคิลาโน ขาเทยฺย วา
ภุญฺเชยฺย วา ปฏิเทเสตพฺพํ เตน ภิกฺขุนา คารยฺหํ อาวุโส


ธมฺมํ อาปชฺชึ อสปฺปายํ ปาฏิเทสนียํ ตํ ปฏิเทเสมีติ
ยานิ โข ปน ตานิ อารญฺญกานิ เสนาสนานีติ อารญฺญกํ
นาม เสนาสนํ ปญฺจธนุสติกํ ปจฺฉิมํ สาสงฺกํ นาม อาราเม
อารามูปจาเร โจรานํ นิวิฏฺโฐกาโส ทิสฺสติ ภุตฺโตกาโส ทิสฺสติ
ฐิโตกาโส ทิสฺสติ นิสินฺโนกาโส ทิสฺสติ นิปนฺโนกาโส ทิสฺสติ
สปฺปฏิภยํ นาม อาราเม อารามูปจาเร โจเรหิ มนุสฺสา หตา
ทิสฺสนฺติ วิลุตฺตา ทิสฺสนฺติ อาโกฏิตา ทิสฺสนฺติ โย ปนาติ
โย ยาทิโส เป ภิกฺขูติ เป อยํ อิมสฺมึ อตฺเถ อธิปฺเปโต
ภิกฺขูติ ตถารูเปสุ เสนาสเนสูติ เอวรูเปสุ เสนาสเนสุ
อปฺปฏิสํวิทิตํ นาม ปญฺจนฺนํ ปฏิสํวิทิตํ เอตํ อปฺปฏิสํวิทิตํ นาม
อารามํ อารามูปจารํ ฐเปตฺวา ปฏิสํวิทิตํ เอตํ อปฺปฏิสํวิทิตํ
นาม ปฏิสํวิทิตํ นาม โย โกจิ อิตฺถี วา ปุริโส วา อารามํ
วา อารามุปจารํ วา อาคนฺตฺวา อาโรเจติ อิตฺถนฺนามสฺส ภนฺเต
ขาทนียํ วา โภชนียํ วา อาหริยิสฺสตีติ สเจ สาสงฺกํ โหติ
สาสงฺกนฺติ อาจิกฺขิตพฺพํ สเจ สปฺปฏิภยํ โหติ สปฺปฏิภยนฺติ
อาจิกฺขิตพฺพํ สเจ โหตุ ภนฺเต อาหริยิสฺสตีติ ภณติ โจรา
วตฺตพฺพา มนุสฺสา อิธูปจรนฺติ อปสกฺกถาติ ยาคุยา
ปฏิสํวิทิเต ตสฺสา ปริวาโร อาหริยติ เอตํ ปฏิสํวิทิตํ นาม
ภตฺเตน ปฏิสํวิทิเต ตสฺส ปริวาโร อาหริยติ เอตํ ปฏิสํวิทิตํ



นาม ขาทนีเยน ปฏิสํวิทิเต ตสฺส ปริวาโร อาหริยติ เอตํ
ปฏิสํวิทิตํ นาม กุเลน ปฏิสํวิทิเต เย ตสฺมึ กุเล มนุสฺสา
ขาทนียํ วา โภชนียํ วา อาหรนฺติ เอตํ ปฏิสํวิทิตํ นาม คาเมน
ปฏิสํวิทิเต เย ตสฺมึ คาเม มนุสฺสา ขาทนียํ วา โภชนียํ วา
อาหรนฺติ เอตํ ปฏิสํวิทิตํ นาม ปูเคน ปฏิสํวิทิเต เย ตสฺมึ
ปูเค มนุสฺสา ขาทนียํ วา โภชนียํ วา อาหรนฺติ เอตํ ปฏิสํวิทิตํ
นาม ขาทนียํ นาม ปญฺจ โภชนานิ ยามกาลิกํ สตฺตาหกาลิกํ
ยาวชีวิกํ ฐเปตฺวา อวเสสํ ขาทนียํ นาม โภชนียํ นาม ปญฺจ
โภชนานิ โอทโน กุมฺมาโส สตฺตุ มจฺโฉ มํสํ อชฺฌาราโม
นาม ปริกฺขิตฺตสฺส อารามสฺส อนฺโตอาราโม อปริกฺขิตฺตสฺส
อุปจาโร อคิลาโน นาม สกฺโกติ ปิณฺฑาย จริตุํ คิลาโน นาม
น สกฺโกติ ปิณฺฑาย จริตุํ อปฺปฏิสํวิทิตํ อคิลาโน ขาทิสฺสามิ
ภุญฺชิสฺสามีติ ปฏิคฺคณฺหาติ อาปตฺติ ทุกฺกฏสฺส อชฺโฌหาเร
อชฺโฌหาเร อาปตฺติ ปาฏิเทสนียสฺส
อปฺปฏิสํวิทิเต อปฺปฏิสํวิทิตสญฺญี ขาทนียํ วา โภชนียํ วา
อชฺฌาราเม สหตฺถา ปฏิคฺคเหตฺวา อคิลาโน ขาทติ วา ภุญฺชติ วา
อาปตฺติ ปาฏิเทสนียสฺส อปฺปฏิสํวิทิเต เวมติโก ขาทนียํ วา โภชนียํ
วา อชฺฌาราเม สหตฺถา ปฏิคฺคเหตฺวา อคิลาโน ขาทติ วา ภุญฺชติ
วา อาปตฺติ ปาฏิเทสนียสฺส อปฺปฏิสํวิทิเต ปฏิสํวิทิตสญฺญี
ขาทนียํ วา โภชนียํ วา อชฺฌาราเม สหตฺถา ปฏิคฺคเหตฺวา



อคิลาโน ขาทติ วา ภุญฺชติ วา อาปตฺติ ปาฏิเทสนียสฺส
ยามกาลิกํ สตฺตาหกาลิกํ ยาวชีวิกํ อาหารตฺถาย ปฏิคฺคณฺหาติ
อาปตฺติ ทุกฺกฏสฺส อชฺโฌหาเร อชฺโฌหาเร อาปตฺติ ทุกฺกฏสฺส
ปฏิสํวิทิเต อปฺปฏิสํวิทิตสญฺญี อาปตฺติ ทุกฺกฏสฺส ปฏิสํวิทิเต
เวมติโก อาปตฺติ ทุกฺกฏสฺส ปฏิสํวิทิเต ปฏิสํวิทิตสญฺญี
อนาปตฺติ
อนาปตฺติ ปฏิสํวิทิเต คิลานสฺส ปฏิสํวิทิเต วา
คิลานสฺส วา เสสกํ ภุญฺชติ พหาราเม ปฏิคฺคเหตฺวา
อนฺโตอาราเม ภุญฺชติ ตตฺถ ชาตกํ มูลํ วา ตจํ วา ปตฺตํ วา
ปุปฺผํ วา ผลํ วา ภุญฺชติ ยามกาลิกํ สตฺตาหกาลิกํ ยาวชีวิกํ
สติ ปจฺจเย ปริภุญฺชติ อุมฺมตฺตกสฺส อาทิกมฺมิกสฺสาติ
อุทฺทิฏฺฐา โข อายสฺมนฺโต จตฺตาโร ปาฏิเทสนียา
ธมฺมา ตตฺถายสฺมนฺเต ปุจฺฉามิ กจฺจิตฺถ ปริสุทฺธา ทุติยมฺปิ
ปุจฺฉามิ กจฺจิตฺถ ปริสุทฺธา ตติยมฺปิ ปุจฺฉามิ กจฺจิตฺถ ปริสุทฺธา
ปริสุทฺเธตฺถายสฺมนฺโต ตสฺมา ตุณฺหี เอวเมตํ ธารยามีติ
ปาฏิเทสนียกณฺฑํ นิฏฺฐิตํ



เสขิยกณฺฑํ
อิเม โข ปนายสฺมนฺโต เสขิยา ธมฺมา อุทฺเทสํ อาคจฺฉนฺติ
ปริมณฺฑลวคฺโค
ฉพฺพีสติ สารุปฺปา
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน ฉพฺพคฺคิยา
ภิกฺขู ปุรโตปิ ปจฺฉโตปิ โอลมฺเพนฺตา นิวาเสนฺติ มนุสฺสา
อุชฺฌายนฺติ ขียนฺติ วิปาเจนฺติ กถํ หิ นาม สมณา สกฺยปุตฺติยา
ปุรโตปิ ปจฺฉโตปิ โอลมฺเพนฺตา นิวาเสสฺสนฺติ เสยฺยถาปิ คิหี
กามโภคิโนติ อสฺโสสุํ โข ภิกฺขู เตสํ มนุสฺสานํ อุชฺฌายนฺตานํ
ขียนฺตานํ วิปาเจนฺตานํ เย เต ภิกฺขู อปฺปิจฺฉา เป เต
อุชฺฌายนฺติ ขียนฺติ วิปาเจนฺติ กถํ หิ นาม ฉพฺพคฺคิยา ภิกฺขู
ปุรโตปิ ปจฺฉโตปิ โอลมฺเพนฺตา นิวาเสสฺสนฺตีติ อถโข เต ภิกฺขู
ภควโต เอตมตฺถํ อาโรเจสุํ อถโข ภควา เอตสฺมึ นิทาเน
เอตสฺมึ ปกรเณ ธมฺมึ กถํ กตฺวา ภิกฺขุสงฺฆํ สนฺนิปาตาเปตฺวา
ฉพฺพคฺคิเย ภิกฺขู ปฏิปุจฺฉิ สจฺจํ กิร ตุเมฺห ภิกฺขเว ปุรโตปิ
ปจฺฉโตปิ โอลมฺเพนฺตา นิวาเสถาติ สจฺจํ ภควาติ วิครหิ
พุทฺโธ ภควา กถํ หิ นาม ตุเมฺห โมฆปุริสา ปุรโตปิ ปจฺฉโตปิ
โอลมฺเพนฺตา นิวาเสสฺสถ เนตํ โมฆปุริสา อปฺปสนฺนานํ วา


ปสาทาย ปสนฺนานํ วา ภิยฺโยภาวาย เป เอวญฺจ ปน ภิกฺขเว
อิมํ สิกฺขาปทํ อุทฺทิเสยฺยาถ ปริมณฺฑลํ นิวาเสสฺสามีติ สิกฺขา
กรณียา
ปริมณฺฑลํ นิวาเสตพฺพํ นาภิมณฺฑลํ ชานุมณฺฑลํ
ปฏิจฺฉาเทนฺเตน โย อนาทริยํ ปฏิจฺจ ปุรโต วา ปจฺฉโต วา
โอลมฺเพนฺโต นิวาเสติ อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
อาปทาสุ อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู ปุรโตปิ ปจฺฉโตปิ โอลมฺเพนฺตา ปารุปนฺติ เป ปริมณฺฑลํ
ปารุปิสฺสามีติ สิกฺขา กรณียา
ปริมณฺฑลํ ปารุปิตพฺพํ อุโภ กณฺเณ สมํ กตฺวา โย
อนาทริยํ ปฏิจฺจ ปุรโตปิ ปจฺฉโตปิ โอลมฺเพนฺโต ปารุปติ อาปตฺติ
ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
อาปทาสุ อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู กายํ วิวริตฺวา อนฺตรฆเร คจฺฉนฺติ เป สุปฏิจฺฉนฺโน






อนฺตรฆเร คมิสฺสามีติ สิกฺขา กรณียา
สุปฏิจฺฉนฺเนน อนฺตรฆเร คนฺตพฺพํ โย อนาทริยํ ปฏิจฺจ
กายํ วิวริตฺวา อนฺตรฆเร คจฺฉติ อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
อาปทาสุ อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู กายํ วิวริตฺวา อนฺตรฆเร นิสีทนฺติ เป สุปฏิจฺฉนฺโน
อนฺตรฆเร นิสีทิสฺสามีติ สิกฺขา กรณียา
สุปฏิจฺฉนฺเนน อนฺตรฆเร นิสีทิตพฺพํ โย อนาทริยํ ปฏิจฺจ
กายํ วิวริตฺวา อนฺตรฆเร นิสีทติ อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
วาสูปคตสฺส อาปทาสุ อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู หตฺถมฺปิ ปาทมฺปิ กีฬาเปนฺตา อนฺตรฆเร คจฺฉนฺติ เป
สุสํวุโต อนฺตรฆเร คมิสฺสามีติ สิกฺขา กรณียา
สุสํวุเตน อนฺตรฆเร คนฺตพฺพํ โย อนาทริยํ ปฏิจฺจ หตฺถํ
วา ปาทํ วา กีฬาเปนฺโต อนฺตรฆเร คจฺฉติ อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
อาปทาสุ อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา


ภิกฺขู หตฺถมฺปิ ปาทมฺปิ กีฬาเปนฺตา อนฺตรฆเร นิสีทนฺติ เป
สุสํวุโต อนฺตรฆเร นิสีทิสฺสามีติ สิกฺขา กรณียา
สุสํวุเตน อนฺตรฆเร นิสีทิตพฺพํ โย อนาทริยํ ปฏิจฺจ หตฺถํ
วา ปาทํ วา กีฬาเปนฺโต อนฺตรฆเร นิสีทติ อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
อาปทาสุ อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู ตหํ ตหํ โอโลเกนฺตา อนฺตรฆเร คจฺฉนฺติ เป โอกฺขิตฺตจกฺขุ
อนฺตรฆเร คมิสฺสามีติ สิกฺขา กรณียา
โอกฺขิตฺตจกฺขุนา อนฺตรฆเร คนฺตพฺพํ ยุคมตฺตํ เปกฺขนฺเตน
โย อนาทริยํ ปฏิจฺจ ตหํ ตหํ โอโลเกนฺโต อนฺตรฆเร คจฺฉติ
อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
อาปทาสุ อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู ตหํ ตหํ โอโลเกนฺตา อนฺตรฆเร นิสีทนฺติ เป โอกฺขิตฺตจกฺขุ
อนฺตรฆเร นิสีทิสฺสามีติ สิกฺขา กรณียา
โอกฺขิตฺตจกฺขุนา อนฺตรฆเร นิสีทิตพฺพํ ยุคมตฺตํ เปกฺขนฺเตน
โย อนาทริยํ ปฏิจฺจ ตหํ ตหํ โอโลเกนฺโต อนฺตรฆเร นิสีทติ
อาปตฺติ ทุกฺกฏสฺส


อนาปตฺติ อสญฺจิจฺจ อสติยา อชานนฺตสฺส คิลานสฺส
อาปทาสุ อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู อุกฺขิตฺตกาย อนฺตรฆเร คจฺฉนฺติ เป น อุกฺขิตฺตกาย
อนฺตรฆเร คมิสฺสามีติ สิกฺขา กรณียา
น อุกฺขิตฺตกาย อนฺตรฆเร คนฺตพฺพํ โย อนาทริยํ ปฏิจฺจ
เอกโต วา อุภโต วา อุกฺขิปิตฺวา อนฺตรฆเร คจฺฉติ อาปตฺติ
ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
อาปทาสุ อุมฺมตฺตกสฺส อาทิกมฺมิกสฺสาติ
สาวตฺถีนินานํ เตน โข ปน สมเยน ฉพฺพคฺคิยา
ภิกฺขู อุกฺขิตฺตกาย อนฺตรฆเร นิสีทนฺติ เป น อุกฺขิตฺตกาย
อนฺตรฆเร นิสีทิสฺสามีติ สิกฺขา กรณียา
น อุกฺขิตฺตกาย อนฺตรฆเร นิสีทิตพฺพํ โย อนาทริยํ ปฏิจฺจ
เอกโต วา อุภโต วา อุกฺขิปิตฺวา อนฺตรฆเร นิสีทติ อาปตฺติ
ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
วาสูปคตสฺส อาปทาสุ อุมฺมตฺตกสฺส อาทิกมฺมิกสฺสาติ
ปริมณฺฑลวคฺโค ปฐโม



อุชฺชคฺฆิกวคฺโค
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู มหาหสิตํ หสนฺตา อนฺตรฆเร คจฺฉนฺติ เป น อุชฺชคฺฆิกาย
อนฺตรฆเร คมิสฺสามีติ สิกฺขา กรณียา
น อุชฺชคฺฆิกาย อนฺตรฆเร คนฺตพฺพํ โย อนาทริยํ ปฏิจฺจ
มหาหสิตํ หสนฺโต อนฺตรฆเร คจฺฉติ อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
หสนียสฺมึ วตฺถุสฺมึ มิหิตมตฺตํ กโรติ อาปทาสุ อุมฺมตฺตกสฺส
อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู มหาหสิตํ หสนฺตา อนฺตรฆเร นิสีทนฺติ เป น อุชฺชคฺฆิกาย
อนฺตรฆเร นิสีทิสฺสามีติ สิกฺขา กรณียา
น อุชฺชคฺฆิกาย อนฺตรฆเร นิสีทิตพฺพํ โย อนาทริยํ ปฏิจฺจ
มหาหสิตํ หสนฺโต อนฺตรฆเร นิสีทติ อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
หสนียสฺมึ วตฺถุสฺมึ มิหิตมตฺตํ กโรติ อาปทาสุ อุมฺมตฺตกสฺส
อาทิกมฺมิกสฺสาติ




สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู อุจฺจาสทฺทํ มหาสทฺทํ กโรนฺตา อนฺตรฆเร คจฺฉนฺติ เป
อปฺปสทฺโท อนฺตรฆเร คมิสฺสามีติ สิกฺขา กรณียา
อปฺปสทฺเทน อนฺตรฆเร คนฺตพฺพํ โย อนาทริยํ ปฏิจฺจ
อุจฺจาสทฺทํ มหาสทฺทํ กโรนฺโต อนฺตรฆเร คจฺฉติ อาปตฺติ
ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
อาปทาสุ อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู อุจฺจาสทฺทํ มหาสทฺทํ กโรนฺตา อนฺตรฆเร นิสีทนฺติ เป
อปฺปสทฺโท อนฺตรฆเร นิสีทิสฺสามีติ สิกฺขา กรณียา
อปฺปสทฺเทน อนฺตรฆเร นิสีทิตพฺพํ โย อนาทริยํ ปฏิจฺจ
อุจฺจาสทฺทํ มหาสทฺทํ กโรนฺโต อนฺตรฆเร นิสีทติ อาปตฺติ
ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
อาปทาสุ อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู กายปฺปจาลกํ อนฺตรฆเร คจฺฉนฺติ กายํ โอลมฺเพนฺตา เป
น กายปฺปจาลกํ อนฺตรฆเร คมิสฺสามีติ สิกฺขา กรณียา
น กายปฺปจาลกํ อนฺตรฆเร คนฺตพฺพํ กายํ ปคฺคเหตฺวา


คนฺตพฺพํ โย อนาทริยํ ปฏิจฺจ กายปฺปจาลกํ อนฺตรฆเร
คจฺฉติ กายํ โอลมฺเพนฺโต อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
อาปทาสุ อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู กายปฺปจาลกํ อนฺตรฆเร นิสีทนฺติ กายํ โอลมฺเพนฺตา เป
น กายปฺปจาลกํ อนฺตรฆเร นิสีทิสฺสามีติ สิกฺขา กรณียา
น กายปฺปจาลกํ อนฺตรฆเร นิสีทิตพฺพํ กายํ ปคฺคเหตฺวา
นิสีทิตพฺพํ โย อนาทริยํ ปฏิจฺจ กายปฺปจาลกํ อนฺตรฆเร
นิสีทติ กายํ โอลมฺเพนฺโต อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
วาสูปคตสฺส อาปทาสุ อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู พาหุปฺปจาลกํ อนฺตรฆเร คจฺฉนฺติ พาหุํ โอลมฺเพนฺตา เป
น พาหุปฺปจาลกํ อนฺตรฆเร คมิสฺสามีติ สิกฺขา กรณียา
น พาหุปฺปจาลกํ อนฺตรฆเร คนฺตพฺพํ พาหุํ ปคฺคเหตฺวา
คนฺตพฺพํ โย อนาทริยํ ปฏิจฺจ พาหุปฺปจาลกํ อนฺตรฆเร
คจฺฉติ พาหุํ โอลมฺเพนฺโต อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
อาปทาสุ อุมฺมตฺตกสฺส อาทิกมฺมิกสฺสาติ


สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู พาหุปฺปจาลกํ อนฺตรฆเร นิสีทนฺติ พาหุํ โอลมฺเพนฺตา เป
น พาหุปฺปจาลกํ อนฺตรฆเร นิสีทิสฺสามีติ สิกฺขา กรณียา
น พาหุปฺปจาลกํ อนฺตรฆเร นิสีทิตพฺพํ พาหุํ ปคฺคเหตฺวา
นิสีทิตพฺพํ โย อนาทริยํ ปฏิจฺจ พาหุปฺปจาลกํ อนฺตรฆเร
นิสีทติ พาหุํ โอลมฺเพนฺโต อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
วาสูปคตสฺส อาปทาสุ อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู สีสปฺปจาลกํ อนฺตรฆเร คจฺฉนฺติ สีสํ โอลมฺเพนฺตา เป
น สีสปฺปจาลกํ อนฺตรฆเร คมิสฺสามีติ สิกฺขา กรณียา
น สีสปฺปจาลกํ อนฺตรฆเร คนฺตพฺพํ สีสํ ปคฺคเหตฺวา
คนฺตพฺพํ โย อนาทริยํ ปฏิจฺจ สีสปฺปจาลกํ อนฺตรฆเร คจฺฉติ
สีสํ โอลมฺเพนฺโต อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
อาปทาสุ อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู สีสปฺปจาลกํ อนฺตรฆเร นิสีทนฺติ สีสํ โอลมฺเพนฺตา เป
น สีสปฺปจาลกํ อนฺตรฆเร นิสีทิสฺสามีติ สิกฺขา กรณียา
น สีสปฺปจาลกํ อนฺตรฆเร นิสีทิตพฺพํ สีสํ ปคฺคเหตฺวา


นิสีทิตพฺพํ โย อนาทริยํ ปฏิจฺจ สีสปฺปจาลกํ อนฺตรฆเร
นิสีทติ สีสํ โอลมฺเพนฺโต อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
วาสูปคตสฺส อาปทาสุ อุมฺมตฺตกสฺส อาทิกมฺมิกสฺสาติ
อุชฺชคฺฆิกวคฺโค ทุติโย

ขมฺภกตวคฺโค
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู ขมฺภกตา อนฺตรฆเร คจฺฉนฺติ เป น ขมฺภกโต อนฺตรฆเร
คมิสฺสามีติ สิกฺขา กรณียา
น ขมฺภกเตน อนฺตรฆเร คนฺตพฺพํ โย อนาทริยํ ปฏิจฺจ
เอกโต วา อุภโต วา ขมฺภํ กตฺวา อนฺตรฆเร คจฺฉติ อาปตฺติ
ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
อาปทาสุ อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู ขมฺภกตา อนฺตรฆเร นิสีทนฺติ เป น ขมฺภกโต อนฺตรฆเร
นิสีทิสฺสามีติ สิกฺขา กรณียา
น ขมฺภกเตน อนฺตรฆเร นิสีทิตพฺพํ โย อนาทริยํ
ปฏิจฺจ เอกโต วา อุภโต วา ขมฺภํ กตฺวา อนฺตรฆเร นิสีทติ


อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
วาสูปคตสฺส อาปทาสุ อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู สสีสํ ปารุปิตฺวา อนฺตรฆเร คจฺฉนฺติ เป น โอคุณฺฐิโต
อนฺตรฆเร คมิสฺสามีติ สิกฺขา กรณียา
น โอคุณฺฐิเตน อนฺตรฆเร คนฺตพฺพํ โย อนาทริยํ ปฏิจฺจ
สสีสํ ปารุปิตฺวา อนฺตรฆเร คจฺฉติ อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
อาปทาสุ อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู สสีสํ ปารุปิตฺวา อนฺตรฆเร นิสีทนฺติ เป น โอคุณฺฐิโต
อนฺตรฆเร นิสีทิสฺสามีติ สิกฺขา กรณียา
น โอคุณฺฐิเตน อนฺตรฆเร นิสีทิตพฺพํ โย อนาทริยํ ปฏิจฺจ
สสีสํ ปารุปิตฺวา อนฺตรฆเร นิสีทติ อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
วาสูปคตสฺส อาปทาสุ อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู อุกฺกุฏิกาย อนฺตรฆเร คจฺฉนฺติ เป น อุกฺกุฏิกาย อนฺตรฆเร
คมิสฺสามีติ สิกฺขา กรณียา


น อุกฺกุฏิกาย อนฺตรฆเร คนฺตพฺพํ โย อนาทริยํ ปฏิจฺจ
อุกฺกุฏิกาย อนฺตรฆเร คจฺฉติ อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
วาสูปคตสฺส อาปทาสุ อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู ปลฺลตฺถิกาย อนฺตรฆเร นิสีทนฺติ เป น ปลฺลตฺถิกาย
อนฺตรฆเร นิสีทิสฺสามีติ สิกฺขา กรณียา
น ปลฺลตฺถิกาย อนฺตรฆเร นิสีทิตพฺพํ โย อนาทริยํ ปฏิจฺจ
หตฺถปลฺลตฺถิกาย วา ทุสฺสปลฺลตฺถิกาย วา อนฺตรฆเร นิสีทติ
อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
วาสูปคตสฺส อาปทาสุ อุมฺมตฺตกสฺส อาทิกมฺมิกสฺสาติ
สมตฺตึส โภชนปฺปฏิสํยุตฺตา
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู อสกฺกจฺจํ ปิณฺฑปาตํ ปฏิคฺคณฺหนฺติ ฉฑฺเฑตุกามา วิย เป
สกฺกจฺจํ ปิณฺฑปาตํ ปฏิคฺคเหสฺสามีติ สิกฺขา กรณียา
สกฺกจฺจํ ปิณฺฑปาโต ปฏิคฺคเหตพฺโพ โย อนาทริยํ ปฏิจฺจ
อสกฺกจฺจํ ปิณฺฑปาตํ ปฏิคฺคณฺหาติ ฉฑฺเฑตุกาโม วิย อาปตฺติ
ทุกฺกฏสฺส



อนาปตฺติ อสญฺจิจฺจ อสติยา อชานนฺตสฺส คิลานสฺส
อาปทาสุ อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู ตหํ ตหํ โอโลเกนฺตา ปิณฺฑปาตํ ปฏิคฺคณฺหนฺติ อากิรนฺเตปิ
อติกฺกนฺเตปิ น ชานนฺติ เป ปตฺตสญฺญี ปิณฺฑปาตํ
ปฏิคฺคเหสฺสามีติ สิกฺขา กรณียา
ปตฺตสญฺญินา ปิณฺฑปาโต ปฏิคฺคเหตพฺโพ โย อนาทริยํ
ปฏิจฺจ ตหํ ตหํ โอโลเกนฺโต ปิณฺฑปาตํ ปฏิคฺคณฺหาติ อาปตฺติ
ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
อาปทาสุ อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู ปิณฺฑปาตํ ปฏิคฺคณฺหนฺตา สูปํเยว พหุํ ปฏิคฺคณฺหนฺติ เป
สมสูปกํ ปิณฺฑปาตํ ปฏิคฺคเหสฺสามีติ สิกฺขา กรณียา
สูโป นาม เทฺว สูปา มุคฺคสูโป มาสสูโป หตฺถหาริโย
สมสูปโก ปิณฺฑปาโต ปฏิคฺคเหตพฺโพ โย อนาทริยํ ปฏิจฺจ
สูปํเยว พหุํ ปฏิคฺคณฺหาติ อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
รสรเส ญาตกานํ ปวาริตานํ อญฺญสฺสตฺถาย อตฺตโน ธเนน
อาปทาสุ อุมฺมตฺตกสฺส อาทิกมฺมิกสฺสาติ


สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู ถูปีกตํ ปิณฺฑปาตํ ปฏิคฺคณฺหนฺติ เป สมติตฺติกํ ปิณฺฑปาตํ
ปฏิคฺคเหสฺสามีติ สิกฺขา กรณียา
สมติตฺติโก ปิณฺฑปาโต ปฏิคฺคเหตพฺโพ โย อนาทริยํ
ปฏิจฺจ ถูปีกตํ ปิณฺฑปาตํ ปฏิคฺคณฺหาติ อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส อาปทาสุ
อุมฺมตฺตกสฺส อาทิกมฺมิกสฺสาติ
ขมฺภกตวคฺโค ตติโย

สกฺกจฺจวคฺโค
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู อสกฺกจฺจํ ปิณฺฑปาตํ ภุญฺชนฺติ อภุญฺชิตุกามา วิย เป
สกฺกจฺจํ ปิณฺฑปาตํ ภุญฺชิสฺสามีติ สิกฺขา กรณียา
สกฺกจฺจํ ปิณฺฑปาโต ภุญฺชิตพฺโพ โย อนาทริยํ ปฏิจฺจ
อสกฺกจฺจํ ปิณฺฑปาตํ ภุญฺชติ อภุญฺชิตุกาโม วิย อาปตฺติ
ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
อาปทาสุ อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา ภิกฺขู ตหํ
ตหํ โอโลเกนฺตา ปิณฺฑปาตํ ภุญฺชนฺติ อากิรนฺเตปิ อติกฺกนฺเตปิ น


ชานนฺติ เป ปตฺตสญฺญี ปิณฺฑปาตํ ภุญฺชิสฺสามีติ สิกฺขา กรณียา
ปตฺตสญฺญินา ปิณฺฑปาโต ภุญฺชิตพฺโพ โย อนาทริยํ ปฏิจฺจ
ตหํ ตหํ โอโลเกนฺโต ปิณฺฑปาตํ ภุญฺชติ อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
อาปทาสุ อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู ตหํ ตหํ โอมสิตฺวา ปิณฺฑปาตํ ภุญฺชนฺติ เป สปทานํ
ปิณฺฑปาตํ ภุญฺชิสฺสามีติ สิกฺขา กรณียา
สปทานํ ปิณฺฑปาโต ภุญฺชิตพฺโพ โย อนาทริยํ ปฏิจฺจ
ตหํ ตหํ โอมสิตฺวา ปิณฺฑปาตํ ภุญฺชติ อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
อญฺเญสํ เทนฺโต โอมสติ อญฺญภาชเน อากิรนฺโต โอมสติ
อุตฺตริภงฺเค อาปทาสุ อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู ปิณฺฑปาตํ ภุญฺชนฺตา สูปํเยว พหุํ ภุญฺชนฺติ เป สมสูปกํ
ปิณฺฑปาตํ ภุญฺชิสฺสามีติ สิกฺขา กรณียา
สูโป นาม เทฺว สูปา มุคฺคสูโป มาสสูโป หตฺถหาริโย
สมสูปโก ปิณฺฑปาโต ภุญฺชิตพฺโพ โย อนาทริยํ ปฏิจฺจ สูปํเยว
พหุํ ภุญฺชติ อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส



รสรเส ญาตกานํ ปวาริตานํ อญฺญสฺสตฺถาย อตฺตโน ธเนน
อาปทาสุ อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู ถูปโต โอมทฺทิตฺวา ปิณฺฑปาตํ ภุญฺชนฺติ เป น ถูปโต
โอมทฺทิตฺวา ปิณฺฑปาตํ ภุญฺชิสฺสามีติ สิกฺขา กรณียา
น ถูปโต โอมทฺทิตฺวา ปิณฺฑปาโต ภุญฺชิตพฺโพ โย
อนาทริยํ ปฏิจฺจ ถูปโต โอมทฺทิตฺวา ปิณฺฑปาตํ ภุญฺชติ อาปตฺติ
ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
ปริตฺตเก เสเส เอกโต สงฺกฑฺฒิตฺวา โอมทฺทิตฺวา ภุญฺชติ อาปทาสุ
อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู สูปํปิ พฺยญฺชนํปิ โอทเนน ปฏิจฺฉาเทนฺติ ภิยฺโยกมฺยตํ อุปาทาย
เป น สูปํ วา พฺยญฺชนํ วา โอทเนน ปฏิจฺฉาเทสฺสามิ
ภิยฺโยกมฺยตํ อุปาทายาติ สิกฺขา กรณียา
น สูปํ วา พฺยญฺชนํ วา โอทเนน ปฏิจฺฉาเทตพฺพํ ภิยฺโยกมฺยตํ
อุปาทาย โย อนาทริยํ ปฏิจฺจ สูปํ วา พฺยญฺชนํ วา โอทเนน
ปฏิจฺฉาเทติ ภิยฺโยกมฺยตํ อุปาทาย อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส สามิกา
ปฏิจฺฉาเทตฺวา เทนฺติ น ภิยฺโยกมฺยตํ อุปาทาย อาปทาสุ


อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา ภิกฺขู
สูปํปิ โอทนํปิ อตฺตโน อตฺถาย วิญฺญาเปตฺวา ภุญฺชนฺติ มนุสฺสา
อุชฺฌายนฺติ ขียนฺติ วิปาเจนฺติ กถํ หิ นาม สมณา สกฺยปุตฺติยา
สูปํปิ โอทนํปิ อตฺตโน อตฺถาย วิญฺญาเปตฺวา ภุญฺชิสฺสนฺติ กสฺส
สมฺปนฺนํ น มนาปํ กสฺส สาทุํ น รุจฺจตีติ อสฺโสสุํ โข
ภิกฺขู เตสํ มนุสฺสานํ อุชฺฌายนฺตานํ ขียนฺตานํ วิปาเจนฺตานํ เย
เต ภิกฺขู อปฺปิจฺฉา เป เต อุชฺฌายนฺติ ขียนฺติ วิปาเจนฺติ
กถํ หิ นาม ฉพฺพคฺคิยา ภิกฺขู สูปํปิ โอทนํปิ อตฺตโน อตฺถาย
วิญฺญาเปตฺวา ภุญฺชิสฺสนฺตีติ เป สจฺจํ กิร ตุเมฺห ภิกฺขเว
สูปํปิ โอทนํปิ อตฺตโน อตฺถาย วิญฺญาเปตฺวา ภุญฺชถาติ สจฺจํ
ภควาติ วิครหิ พุทฺโธ ภควา กถํ หิ นาม ตุเมฺห โมฆปุริสา
สูปํปิ โอทนํปิ อตฺตโน อตฺถาย วิญฺญาเปตฺวา ภุญฺชิสฺสถ เนตํ
โมฆปุริสา อปฺปสนฺนานํ วา ปสาทาย ปสนฺนานํ วา ภิยฺโยภาวาย
เป เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ น สูปํ
วา โอทนํ วา อตฺตโน อตฺถาย วิญฺญาเปตฺวา ภุญฺชิสฺสามีติ สิกฺขา
กรณียา เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติ
เตน โข ปน สมเยน ภิกฺขู คิลานา โหนฺติ
คิลานปุจฺฉกา ภิกฺขู คิลาเน ภิกฺขู เอตทโวจุํ กจฺจาวุโส ขมนียํ
กจฺจิ ยาปนียนฺติ ปุพฺเพ มยํ อาวุโส สูปํปิ โอทนํปิ อตฺตโน


อตฺถาย วิญฺญาเปตฺวา ภุญฺชาม เตน โน ผาสุ โหติ อิทานิ
ปน ภควตา ปฏิกฺขิตฺตนฺติ กุกฺกุจฺจายนฺตา น วิญฺญาเปม เตน
โน น ผาสุ โหตีติ ภควโต เอตมตฺถํ อาโรเจสุํ อถโข
ภควา เอตสฺมึ นิทาเน เอตสฺมึ ปกรเณ ธมฺมึ กถํ กตฺวา ภิกฺขู
อามนฺเตสิ อนุชานามิ ภิกฺขเว คิลาเนน ภิกฺขุนา สูปํปิ โอทนํปิ
อตฺตโน อตฺถาย วิญฺญาเปตฺวา ภุญฺชิตุํ เอวญฺจ ปน ภิกฺขเว
อิมํ สิกฺขาปทํ อุทฺทิเสยฺยาถ น สูปํ วา โอทนํ วา อคิลาโน
อตฺตโน อตฺถาย วิญฺญาเปตฺวา ภุญฺชิสฺสามีติ สิกฺขา กรณียา
น สูปํ วา โอทนํ วา อคิลาเนน อตฺตโน อตฺถาย วิญฺญาเปตฺวา
ภุญฺชิตพฺพํ โย อนาทริยํ ปฏิจฺจ สูปํ วา โอทนํ วา อคิลาโน
อตฺตโน อตฺถาย วิญฺญาเปตฺวา ภุญฺชติ อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
ญาตกานํ ปวาริตานํ อญฺญสฺสตฺถาย อตฺตโน ธเนน อาปทาสุ
อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา ภิกฺขู
อุชฺฌานสญฺญี ปเรสํ ปตฺตํ โอโลเกนฺติ เป น อุชฺฌานสญฺญี
ปเรสํ ปตฺตํ โอโลเกสฺสามีติ สิกฺขา กรณียา
น อุชฺฌานสญฺญินา ปเรสํ ปตฺโต โอโลเกตพฺโพ โย อนาทริยํ
ปฏิจฺจ อุชฺฌานสญฺญี ปเรสํ ปตฺตํ โอโลเกติ อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส ทสฺสามีติ


วา ทาเปสฺสามีติ วา โอโลเกติ นอุชฺฌานสญฺญิสฺส อาปทาสุ
อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู มหนฺตํ กพฬํ กโรนฺติ เป นาติมหนฺตํ กพฬํ กริสฺสามีติ
สิกฺขา กรณียา
นาติมหนฺโต กพโฬ กาตพฺโพ โย อนาทริยํ ปฏิจฺจ มหนฺตํ
กพฬํ กโรติ อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
ขชฺชเก ผลาผเล อุตฺตริภงฺเค อาปทาสุ อุมฺมตฺตกสฺส
อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู ทีฆํ อาโลปํ กโรนฺตา ภุญฺชนฺติ เป ปริมณฺฑลํ อาโลปํ
กริสฺสามีติ สิกฺขา กรณียา
ปริมณฺฑโล อาโลโป กาตพฺโพ โย อนาทริยํ ปฏิจฺจ
ทีฆํ อาโลปํ กโรติ อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
ขชฺชเก ผลาผเล อุตฺตริภงฺเค อาปทาสุ อุมฺมตฺตกสฺส
อาทิกมฺมิกสฺสาติ
สกฺกจฺจวคฺโค จตุตฺโถ



กพฬวคฺโค
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู อนาหเฏ กพเฬ มุขทฺวารํ วิวรนฺติ เป น อนาหเฏ
กพเฬ มุขทฺวารํ วิวริสฺสามีติ สิกฺขา กรณียา
น อนาหเฏ กพเฬ มุขทฺวารํ วิวริตพฺพํ โย อนาทริยํ
ปฏิจฺจ อนาหเฏ กพเฬ มุขทฺวารํ วิวรติ อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
อาปทาสุ อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู ภุญฺชมานา สพฺพํ หตฺถํ มุเข ปกฺขิปนฺติ เป น ภุญฺชมาโน
สพฺพํ หตฺถํ มุเข ปกฺขิปิสฺสามีติ สิกฺขา กรณียา
น ภุญฺชมาเนน สพฺโพ หตฺโถ มุเข ปกฺขิปิตพฺโพ โย
อนาทริยํ ปฏิจฺจ ภุญฺชมาโน สพฺพํ หตฺถํ มุเข ปกฺขิปติ อาปตฺติ
ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
อาปทาสุ อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู สกพเฬน มุเขน พฺยาหรนฺติ เป น สกพเฬน มุเขน
พฺยาหริสฺสามีติ สิกฺขา กรณียา
น สกพเฬน มุเขน พฺยาหริตพฺพํ โย อนาทริยํ ปฏิจฺจ


สกพเฬน มุเขน พฺยาหรติ อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
อาปทาสุ อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู ปิณฺฑุกฺเขปกํ ภุญฺชนฺติ เป น ปิณฺฑุกฺเขปกํ ภุญฺชิสฺสามีติ
สิกฺขา กรณียา
น ปิณฺฑุกฺเขปกํ ภุญฺชิตพฺพํ โย อนาทริยํ ปฏิจฺจ ปิณฺฑุกฺเขปกํ
ภุญฺชติ อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
ขชฺชเก ผลาผเล อาปทาสุ อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา ภิกฺขู
กพฬาวจฺเฉทกํ ภุญฺชนฺติ เป น กพฬาวจฺเฉทกํ ภุญฺชิสฺสามีติ
สิกฺขา กรณียา
น กพฬาวจฺเฉทกํ ภุญฺชิตพฺพํ โย อนาทริยํ ปฏิจฺจ
กพฬาวจฺเฉทกํ ภุญฺชติ อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
ขชฺชเก ผลาผเล อุตฺตริภงฺเค อาปทาสุ อุมฺมตฺตกสฺส
อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา ภิกฺขู
อวคณฺฑการกํ ภุญฺชนฺติ เป น อวคณฺฑการกํ ภุญฺชิสฺสามีติ


สิกฺขา กรณียา
น อวคณฺฑการกํ ภุญฺชิตพฺพํ โย อนาทริยํ ปฏิจฺจ เอกโต
วา อุภโต วา คณฺฑํ กตฺวา ภุญฺชติ อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
ผลาผเล อาปทาสุ อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู หตฺถนิทฺธูนกํ ภุญฺชนฺติ เป น หตฺถนิทฺธูนกํ ภุญฺชิสฺสามีติ
สิกฺขา กรณียา
น หตฺถนิทฺธูนกํ ภุญฺชิตพฺพํ โย อนาทริยํ ปฏิจฺจ หตฺถนิทฺธูนกํ
ภุญฺชติ อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
กจวรํ ฉฑฺเฑนฺโต หตฺถํ นิทฺธูนติ อาปทาสุ อุมฺมตฺตกสฺส
อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู สิตฺถาวการกํ ภุญฺชนฺติ เป น สิตฺถาวการกํ ภุญฺชิสฺสามีติ
สิกฺขา กรณียา
น สิตฺถาวการกํ ภุญฺชิตพฺพํ โย อนาทริยํ ปฏิจฺจ สิตฺถาวการกํ
ภุญฺชติ อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
กจวรํ ฉฑฺเฑนฺโต สิตฺถํ ฉฑฺฑยติ อาปทาสุ อุมฺมตฺตกสฺส




อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา ภิกฺขู
ชิวฺหานิจฺฉารกํ ภุญฺชนฺติ เป น ชิวฺหานิจฺฉารกํ ภุญฺชิสฺสามีติ
สิกฺขา กรณียา
น ชิวฺหานิจฺฉารกํ ภุญฺชิตพฺพํ โย อนาทริยํ ปฏิจฺจ
ชิวฺหานิจฺฉารกํ ภุญฺชติ อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
อาปทาสุ อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู จปุจปุการกํ ภุญฺชนฺติ เป น จปุจปุการกํ ภุญฺชิสฺสามีติ
สิกฺขา กรณียา
น จปุจปุการกํ ภุญฺชิตพฺพํ โย อนาทริยํ ปฏิจฺจ จปุจปุการกํ
ภุญฺชติ อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
อาปทาสุ อุมฺมตฺตกสฺส อาทิกมฺมิกสฺสาติ
กพฬวคฺโค ปญฺจโม

สุรุสุรุวคฺโค
เตน สมเยน พุทฺโธ ภควา โกสมฺพิยํ วิหรติ
โฆสิตาราเม เตน โข ปน สมเยน อญฺญตเรน พฺราหฺมเณน สงฺฆสฺส


ปโยปานํ ปฏิยตฺตํ โหติ ภิกฺขู สุรุสุรุการกํ ขีรํ ปิวนฺติ
อญฺญตโร นฏปุพฺพโก ภิกฺขุ เอวมาห สพฺพายํ มญฺเญ สงฺโฆ
สีตีกโตติ เย เต ภิกฺขู อปฺปิจฺฉา เป เต อุชฺฌายนฺติ
ขียนฺติ วิปาเจนฺติ กถํ หิ นาม ภิกฺขุ สงฺฆํ อารพฺภ ทวํ
กริสฺสตีติ เป สจฺจํ กิร ตฺวํ ภิกฺขุ สงฺฆํ อารพฺภ ทวํ
อกาสีติ สจฺจํ ภควาติ วิครหิ พุทฺโธ ภควา กถํ หิ นาม
ตฺวํ โมฆปุริส สงฺฆํ อารพฺภ ทวํ กริสฺสสิ เนตํ โมฆปุริส
อปฺปสนฺนานํ วา ปสาทาย ปสนฺนานํ วา ภิยฺโยภาวาย เป
วิครหิตฺวา ธมฺมึ กถํ กตฺวา ภิกฺขู อามนฺเตสิ น ภิกฺขเว พุทฺธํ
วา ธมฺมํ วา สงฺฆํ วา อารพฺภ ทโว กาตพฺโพ โย กเรยฺย
อาปตฺติ ทุกฺกฏสฺสาติ อถโข ภควา ตํ ภิกฺขุํ อเนกปริยาเยน
วิครหิตฺวา ทุพฺภรตาย เป เอวญฺจ ปน ภิกฺขเว อิมํ สิกฺขาปทํ
อุทฺทิเสยฺยาถ น สุรุสุรุการกํ ภุญฺชิสฺสามีติ สิกฺขา กรณียา
น สุรุสุรุการกํ ภุญฺชิตพฺพํ โย อนาทริยํ ปฏิจฺจ สุรุสุรุการกํ
ภุญฺชติ อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
อาปทาสุ อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู หตฺถนิลฺเลหกํ ภุญฺชนฺติ เป น หตฺถนิลฺเลหกํ ภุญฺชิสฺสามีติ
สิกฺขา กรณียา


น หตฺถนิลฺเลหกํ ภุญฺชิตพฺพํ โย อนาทริยํ ปฏิจฺจ
หตฺถนิลฺเลหกํ ภุญฺชติ อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
อาปทาสุ อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา ภิกฺขู
ปตฺตนิลฺเลหกํ ภุญฺชนฺติ เป น ปตฺตนิลฺเลหกํ ภุญฺชิสฺสามีติ
สิกฺขา กรณียา
น ปตฺตนิลฺเลหกํ ภุญฺชิตพฺพํ โย อนาทริยํ ปฏิจฺจ
ปตฺตนิลฺเลหกํ ภุญฺชติ อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
ปริตฺตเก เสเส เอกโต สงฺกฑฺฒิตฺวา นิลฺเลหิตฺวา ภุญฺชติ อาปทาสุ
อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา ภิกฺขู
โอฏฺฐนิลฺเลหกํ ภุญฺชนฺติ เป น โอฏฺฐนิลฺเลหกํ ภุญฺชิสฺสามีติ
สิกฺขา กรณียา
น โอฏฺฐนิลฺเลหกํ ภุญฺชิตพฺพํ โย อนาทริยํ ปฏิจฺจ
โอฏฺฐนิลฺเลหกํ ภุญฺชติ อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
อาปทาสุ อุมฺมตฺตกสฺส อาทิกมฺมิกสฺสาติ
เตน สมเยน พุทฺโธ ภควา ภคฺเคสุ วิหรติ สสสุมารคิเร



เภสกฬาวเน มิคทาเย เตน โข ปน สมเยน ภิกฺขู โกกนเท
ปาสาเท สามิเสน หตฺเถน ปานียถาลกํ ปฏิคฺคณฺหนฺติ มนุสฺสา
อุชฺฌายนฺติ ขียนฺติ วิปาเจนฺติ กถํ หิ นาม สมณา สกฺยปุตฺติยา
สามิเสน หตฺเถน ปานียถาลกํ ปฏิคฺคเหสฺสนฺติ เสยฺยถาปิ คิหี
กามโภคิโนติ อสฺโสสุํ โข ภิกฺขู เตสํ มนุสฺสานํ อุชฺฌายนฺตานํ
ขียนฺตานํ วิปาเจนฺตานํ เย เต ภิกฺขู อปฺปิจฺฉา เป เต
อุชฺฌายนฺติ ขียนฺติ วิปาเจนฺติ กถํ หิ นาม ภิกฺขู สามิเสน
หตฺเถน ปานียถาลกํ ปฏิคฺคเหสฺสนฺตีติ เป สจฺจํ กิร ภิกฺขเว
ภิกฺขู สามิเสน หตฺเถน ปานียถาลกํ ปฏิคฺคณฺหนฺตีติ สจฺจํ
ภควาติ วิครหิ พุทฺโธ ภควา กถํ หิ นาม เต ภิกฺขเว
โมฆปุริสา สามิเสน หตฺเถน ปานียถาลกํ ปฏิคฺคเหสฺสนฺติ เนตํ
ภิกฺขเว อปฺปสนฺนานํ วา ปสาทาย ปสนฺนานํ วา ภิยฺโยภาวาย
เป เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ น
สามิเสน หตฺเถน ปานียถาลกํ ปฏิคฺคเหสฺสามีติ สิกฺขา กรณียา
น สามิเสน หตฺเถน ปานียถาลโก ปฏิคฺคเหตพฺโพ โย
อนาทริยํ ปฏิจฺจ สามิเสน หตฺเถน ปานียถาลกํ ปฏิคฺคณฺหาติ
อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
โธวิสฺสามีติ วา โธวาเปสฺสามีติ วา ปฏิคฺคณฺหาติ อาปทาสุ
อุมฺมตฺตกสฺส อาทิกมฺมิกสฺสาติ


เตน สมเยน พุทฺโธ ภควา ภคฺเคสุ วิหรติ สสสุมารคิเร
เภสกฬาวเน มิคทาเย เตน โข ปน สมเยน ภิกฺขู โกกนเท
ปาสาเท สสิตฺถกํ ปตฺตโธวนํ อนฺตรฆเร ฉฑฺเฑนฺติ มนุสฺสา
อุชฺฌายนฺติ ขียนฺติ วิปาเจนฺติ กถํ หิ นาม สมณา สกฺยปุตฺติยา
สสิตฺถกํ ปตฺตโธวนํ อนฺตรฆเร ฉฑฺเฑสฺสนฺติ เสยฺยถาปิ คิหี
กามโภคิโนติ อสฺโสสุํ โข ภิกฺขู เตสํ มนุสฺสานํ อุชฺฌายนฺตานํ
ขียนฺตานํ วิปาเจนฺตานํ เย เต ภิกฺขู อปฺปิจฺฉา เป เต
อุชฺฌายนฺติ ขียนฺติ วิปาเจนฺติ กถํ หิ นาม ภิกฺขู สสิตฺถกํ
ปตฺตโธวนํ อนฺตรฆเร ฉฑฺเฑสฺสนฺตีติ สจฺจํ กิร ภิกฺขเว
ภิกฺขู สสิตฺถกํ ปตฺตโธวนํ อนฺตฆเร ฉฑฺเฑนฺตีติ สจฺจํ ภควาติ
วิครหิ พุทฺโธ ภควา กถํ หิ นาม เต ภิกฺขเว โมฆปุริสา
สสิตฺถกํ ปตฺตโธวนํ อนฺตรฆเร ฉฑฺเฑสฺสนฺติ เนตํ ภิกฺขเว
อปฺปสนฺนานํ วา ปสาทาย ปสนฺนานํ วา ภิยฺโยภาวาย เป
เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ น สสิตฺถกํ
ปตฺตโธวนํ อนฺตรฆเร ฉฑฺเฑสฺสามีติ สิกฺขา กรณียา
น สสิตฺถกํ ปตฺตโธวนํ อนฺตรฆเร ฉฑฺเฑตพฺพํ โย อนาทริยํ
ปฏิจฺจ สสิตฺถกํ ปตฺตโธวนํ อนฺตรฆเร ฉฑฺเฑติ อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
อุทฺริธตฺวา วา ภินฺทิตฺวา วา ปฏิคฺคเห วา นีหริตฺวา ฉฑฺเฑติ
อาปทาสุ อุมฺมตฺตกสฺส อาทิกมฺมิกสฺสาติ


โสฬส ธมฺมเทสนาปฏิสํยุตฺตา
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู ฉตฺตปาณิสฺส ธมฺมํ เทเสนฺติ เย เต ภิกฺขู อปฺปิจฺฉา เป เต
อุชฺฌายนฺติ ขียนฺติ วิปาเจนฺติ กถํ หิ นาม ฉพฺพคฺคิยา ภิกฺขู ฉตฺตปาณิสฺส
ธมฺมํ เทเสสฺสนฺตีติ เป สจฺจํ กิร ตุเมฺห ภิกฺขเว ฉตฺตปาณิสฺส
ธมฺมํ เทเสถาติ สจฺจํ ภควาติ วิครหิ พุทฺโธ ภควาฒ
กถํ หิ นาม ตุเมฺห โมฆปุริสา ฉตฺตปาณิสฺส ธมฺมํ เทเสสฺสถ เนตํ
โมฆปุริสา อปฺปสนฺนานํ วา ปสาทาย ปสนฺนานํ วา ภิยฺโยภาวาย
เป เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ น
ฉตฺตปาณิสฺส ธมฺมํ เทเสสฺสามีติ สิกฺขา กรณียา เอวญฺจิทํ
ภควตา ภิกฺขูนํ สิกฺขาปทํ ปญฺญตฺตํ โหติ
เตน โข ปน สมเยน ภิกฺขู ฉตฺตปาณิสฺส คิลานสฺส
ธมฺมํ เทเสตุํ กุกฺกุจฺจายนฺติ มนุสฺสา อุชฺฌายนฺติ ขียนฺติ
วิปาเจนฺติ กถํ หิ นาม สมณา สกฺยปุตฺติยา ฉตฺตปาณิสฺส
คิลานสฺส ธมฺมํ น เทเสสฺสนฺตีติ อสฺโสสุํ โข ภิกฺขู เตสํ
มนุสฺสานํ อุชฺฌายนฺตานํ ขียนฺตานํ วิปาเจนฺตานํ อถโข เต
ภิกฺขู ภควโต เอตมตฺถํ อาโรเจสุํ อถโข ภควา เอตสฺมึ
นิทาเน เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ
อนุชานามิ ภิกฺขเว ฉตฺตปาณิสฺส คิลานสฺส ธมฺมํ เทเสตุํ เอวญฺจ




ปน ภิกฺขเว อิมํ สิกฺขาปทํ อุทฺทิเสยฺยาถ น ฉตฺตปาณิสฺส
อคิลานสฺส ธมฺมํ เทเสสฺสามีติ สิกฺขา กรณียา
ฉตฺตํ นาม ตีณิ ฉตฺตานิ เสตจฺฉตฺตํ กิลญฺชจฺฉตฺตํ ปณฺณจฺฉตฺตํ
มณฺฑลพทฺธํ สลากพทฺธํ ธมฺโม นาม พุทฺธภาสิโต สาวกภาสิโต
อิสิภาสิโต เทวตาภาสิโต อตฺถุปสญฺหิโต ธมฺมุปสญฺหิโต
เทเสยฺยาติ ปเทน เทเสติ ปเท ปเท อาปตฺติ ทุกฺกฏสฺส
อกฺขราย เทเสติ อกฺขรกฺขราย อาปตฺติ ทุกฺกฏสฺส น
ฉตฺตปาณิสฺส อคิลานสฺส ธมฺโม เทเสตพฺโพ โย อนาทริยํ
ปฏิจฺจ ฉตฺตปาณิสฺส อคิลานสฺส ธมฺมํ เทเสติ อาปตฺติ
ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
อาปทาสุ อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู ทณฺฑปาณิสฺส ธมฺมํ เทเสนฺติ เป น ทณฺฑปาณิสฺส
อคิลานสฺส ธมฺมํ เทเสสฺสามีติ สิกฺขา กรณียา
ทณฺโฑ นาม มชฺฌิมสฺส ปุริสสฺส จตุหตฺโถ ทณฺโฑ ตโต
อุกฺกฏฺโฐ อทณฺโฑ โอมโก อทณฺโฑ น ทณฺฑปาณิสฺส
อคิลานสฺส ธมฺโม เทเสตพฺโพ โย อนาทริยํ ปฏิจฺจ ทณฺฑปาณิสฺส
อคิลานสฺส ธมฺมํ เทเสติ อาปตฺติ ทุกฺกฏสฺส



อนาปตฺติ อสญฺจิจฺจ อสติยา อชานนฺตสฺส คิลานสฺส
อาปทาสุ อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู สตฺถปาณิสฺส ธมฺมํ เทเสนฺติ เป น สตฺถปาณิสฺส
อคิลานสฺส ธมฺมํ เทเสสฺสามีติ สิกฺขา กรณียา
สตฺถํ นาม เอกโตธารํ อุภโตธารํ ปหรณิ น สตฺถปาณิสฺส
อคิลานสฺส ธมฺโม เทเสตพฺโพ โย อนาทริยํ ปฏิจฺจ
สตฺถปาณิสฺส อคิลานสฺส ธมฺมํ เทเสติ อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
อาปทาสุ อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู อาวุธปาณิสฺส ธมฺมํ เทเสนฺติ เป น อาวุธปาณิสฺส
อคิลานสฺส ธมฺมํ เทเสสฺสามีติ สิกฺขา กรณียา
อาวุธํ นาม จาโป โกทณฺโฑ น อาวุธปาณิสฺส อคิลานสฺส
ธมฺโม เทเสตพฺโพ โย อนาทริยํ ปฏิจฺจ อาวุธปาณิสฺส อคิลานสฺส
ธมฺมํ เทเสติ อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
อาปทาสุ อุมฺมตฺตกสฺส อาทิกมฺมิกสฺสาติ
สุรุสุรุวคฺโค ฉฏฺโฐ




ปาทุกาวคฺโค
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู ปาทุการูฬฺหสฺส ธมฺมํ เทเสนฺติ เป น ปาทุการูฬฺหสฺส
อคิลานสฺส ธมฺมํ เทเสสฺสามีติ สิกฺขา กรณียา
น ปาทุการูฬฺหสฺส อคิลานสฺส ธมฺโม เทเสตพฺโพ โย
อนาทริยํ ปฏิจฺจ อกฺกนฺตสฺส วา ปฏิมุกฺกสฺส วา โอมุกฺกสฺส วา
อคิลานสฺส ธมฺมํ เทเสติ อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
อาปทาสุ อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู อุปาหนารูฬฺหสฺส ธมฺมํ เทเสนฺติ เป น อุปาหนารูฬฺหสฺส
อคิลานสฺส ธมฺมํ เทเสสฺสามีติ สิกฺขา กรณียา
น อุปาหนารูฬฺหสฺส อคิลานสฺส ธมฺโม เทเสตพฺโพ โย
อนาทริยํ ปฏิจฺจ อกฺกนฺตสฺส วา ปฏิมุกฺกสฺส วา โอมุกฺกสฺส วา
อคิลานสฺส ธมฺมํ เทเสติ อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
อาปทาสุ อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู ยานคตสฺส ธมฺมํ เทเสนฺติ เป น ยานคตสฺส อคิลานสฺส
ธมฺมํ เทเสสฺสามีติ สิกฺขา กรณียา


ยานํ นาม วยฺหํ รโถ สกฏํ สนฺทมานิกา สิวิกา ปาฏงฺกี
น ยานคตสฺส อคิลานสฺส ธมฺโม เทเสตพฺโพ โย อนาทริยํ
ปฏิจฺจ ยานคตสฺส อคิลานสฺส ธมฺมํ เทเสติ อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
อาปทาสุ อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู สยนคตสฺส ธมฺมํ เทเสนฺติ เป น สยนคตสฺส อคิลานสฺส
ธมฺมํ เทเสสฺสามีติ สิกฺขา กรณียา
น สยนคตสฺส อคิลานสฺส ธมฺโม เทเสตพฺโพ โย อนาทริยํ
ปฏิจฺจ อนฺตมโส ฉมายํปิ นิปนฺนสฺส อคิลานสฺส ธมฺมํ เทเสติ
อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
อาปทาสุ อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู ปลฺลตฺถิกาย นิสินฺนสฺส ธมฺมํ เทเสนฺติ เป น ปลฺลตฺถิกาย
นิสินฺนสฺส อคิลานสฺส ธมฺมํ เทเสสฺสามีติ สิกฺขา กรณียา
น ปลฺลตฺถิกาย นิสินฺนสฺส อคิลานสฺส ธมฺโม เทเสตพฺโพ
โย อนาทริยํ ปฏิจฺจ หตฺถปลฺลตฺถิกาย วา ทุสฺสปลฺลตฺถิกาย วา
นิสินฺนสฺส อคิลานสฺส ธมฺมํ เทเสติ อาปตฺติ ทุกฺกฏสฺส



อนาปตฺติ อสญฺจิจฺจ อสติยา อชานนฺตสฺส คิลานสฺส
อาปทาสุ อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา ภิกฺขู
เวฐิตสีสสฺส ธมฺมํ เทเสนฺติ เป น เวฐิตสีสสฺส อคิลานสฺส
ธมฺมํ เทเสสฺสามีติ สิกฺขา กรณียา
เวฐิตสีโส นาม เกสนฺตํ น ทสฺสาเปตฺวา เวฐิโต โหติ
น เวฐิตสีสสฺส อคิลานสฺส ธมฺโม เทเสตพฺโพ โย อนาทริยํ
ปฏิจฺจ เวฐิตสีสสฺส อคิลานสฺส ธมฺมํ เทเสติ อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
เกสนฺตํ วิวราเปตฺวา เทเสติ อาปทาสุ อุมฺมตฺตกสฺส
อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู โอคุณฺฐิตสีสสฺส ธมฺมํ เทเสนฺติ เป น โอคุณฺฐิตสีสสฺส
อคิลานสฺส ธมฺมํ เทเสสฺสามีติ สิกฺขา กรณียา
โอคุณฺฐิตสีโส นาม สสีสํ ปารุโต วุจฺจติ น โอคุณฺฐิตสีสสฺส
อคิลานสฺส ธมฺโม เทเสตพฺโพ โย อนาทริยํ ปฏิจฺจ โอคุณฺฐิตสีสสฺส
อคิลานสฺส ธมฺมํ เทเสติ อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส สีสํ
วิวราเปตฺวา เทเสติ อาปทาสุ อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา


ภิกฺขู ฉมายํ นิสีทิตฺวา อาสเน นิสินฺนสฺส ธมฺมํ เทเสนฺติ เป
น ฉมายํ นิสีทิตฺวา อาสเน นิสินฺนสฺส อคิลานสฺส ธมฺมํ
เทเสสฺสามีติ สิกฺขา กรณียา
น ฉมายํ นิสีทิตฺวา อาสเน นิสินฺนสฺส อคิลานสฺส ธมฺโม
เทเสตพฺโพ โย อนาทริยํ ปฏิจฺจ ฉมายํ นิสีทิตฺวา อาสเน
นิสินสฺส อคิลานสฺส ธมฺมํ เทเสติ อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
อาปทาสุ อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู นีเจ อาสเน นิสีทิตฺวา อุจฺเจ อาสเน นิสินฺนสฺส ธมฺมํ
เทเสนฺติ เย เต ภิกฺขู อปฺปิจฺฉา เป เต อุชฺฌายนฺติ
ขียนฺติ วิปาเจนฺติ กถํ หิ นาม ฉพฺพคฺคิยา ภิกฺขู นีเจ อาสเน
นิสีทิตฺวา อุจฺเจ อาสเน นิสินฺนสฺส ธมฺมํ เทเสสฺสนฺตีติ เป
สจฺจํ กิร ตุเมฺห ภิกฺขเว นีเจ อาสเน นิสีทิตฺวา อุจฺเจ อาสเน
นิสินฺนสฺส ธมฺมํ เทเสถาติ สจฺจํ ภควาติ วิครหิ พุทฺโธ
ภควา กถํ หิ นาม ตุเมฺห โมฆปุริสา นีเจ อาสเน นิสีทิตฺวา
อุจฺเจ อาสเน นิสินฺนสฺส ธมฺมํ เทเสสฺสถ เนตํ โมฆปุริสา
อปฺปสนฺนานํ วา ปสาทาย ปสนฺนานํ วา ภิยฺโยภาวาย เป
วิครหิตฺวา ธมฺมึ กถํ กตฺวา ภิกฺขู อามนฺเตสิ



ภูตปุพฺพํ ภิกฺขเว พาราณสิยํ อญฺญตรสฺส ฉวกสฺส
ปชาปติ คพฺภินี อโหสิ อถโข ภิกฺขเว สา ฉวกี ตํ ฉวกํ
เอตทโวจ คพฺภินิมฺหิ อยฺยปุตฺต อิจฺฉามิ อมฺพํ ขาทิตุนฺติ นตฺถิ
อมฺโพ อกาโล อมฺพสฺสาติ สเจ น ลภิสฺสามิ มริสฺสามีติ
เตน โข ปน สมเยน รญฺโญ อมฺโพ ธุวผโล โหติ อถโข
ภิกฺขเว โส ฉวโก เยน โส อมฺโพ เตนุปสงฺกมิ อุปสงฺกมิตฺวา
ตํ อมฺพํ อภิรูหิตฺวา นิลีโน อจฺฉิ อถโข ภิกฺขเว ราชา ปุโรหิเตน
พฺราหฺมเณน สทฺธึ เยน โส อมฺโพ เตนุปสงฺกมิ อุปสงฺกมิตฺวา
อุจฺเจ อาสเน นิสีทิตฺวา มนฺตํ ปริยาปุณาติ อถโข ภิกฺขเว
ตสฺส ฉวกสฺส เอตทโหสิ ยาว อธมฺมิโก อยํ ราชา ยตฺร
หิ นาม อุจฺเจ อาสเน นิสีทิตฺวา มนฺตํ ปริยาปุณิสฺสติ อยญฺจ
พฺราหฺมโณ อธมฺมิโก ยตฺร หิ นาม นีเจ อาสเน นิสีทิตฺวา
อุจฺเจ อาสเน นิสินฺนสฺส มนฺตํ วาเจสฺสติ อหญฺจมฺหิ อธมฺมิโก
โยหํ อิตฺถิยา การณา รญฺโญ อมฺพํ อวหรามิ สพฺพมิทํ จ
ปริคตนฺติ ตตฺเถว ปริปติ
อุโภ อตฺถํ น ชานนฺติ อุโภ ธมฺมํ น ปสฺสเร
โย จายํ มนฺตํ วาเจติ โย จาธมฺเมน ธียติ
สาลีนํ โอทโน ภุตฺโต สุจิมํสูปเสจโน
ตสฺมา ธมฺเม น วตฺตามิ ธมฺโม อริเยภิ วณฺณิโต




ธิรตฺถุ ตํ ธนลาภํ ยสลาภญฺจ พฺราหฺมณ
ยา วุตฺติ วินิปาเตน อธมฺมจรเณน วา
ปริพฺพช มหาพฺรเหฺม ปจนฺตญฺเญปิ ปาณิโน
มา ตํ อธมฺโม อาจริโต อสฺมา กุมฺภมิวาภิทาติ
ตทาปิ เม ภิกฺขเว อมนาปา นีเจ อาสเน นิสีทิตฺวา
อุจฺเจ อาสเน นิสินฺนสฺส มนฺตํ วาเจตุํ กิมงฺคํ ปน เอตรหิ น
อมนาปา ภวิสฺสติ นีเจ อาสเน นิสีทิตฺวา อุจฺเจ อาสเน นิสินฺนสฺส
ธมฺมํ เทเสตุํ เนตํ ภิกฺขเว อปฺปสนฺนานํ วา ปสาทาย ปสนฺนานํ
วา ภิยฺโยภาวาย เป เอวญฺจ ปน ภิกฺขเว อิมํ สิกฺขาปทํ
อุทฺทิเสยฺยาถ น นีเจ อาสเน นิสีทิตฺวา อุจฺเจ อาสเน นิสินฺนสฺส
อคิลานสฺส ธมฺมํ เทเสสฺสามีติ สิกฺขา กรณียา
น นีเจ อาสเน นิสีทิตฺวา อุจฺเจ อาสเน นิสินฺนสฺส อคิลานสฺส
ธมฺโม เทเสตพฺโพ โย อนาทริยํ ปฏิจฺจ นีเจ อาสเน นิสีทิตฺวา
อุจฺเจ อาสเน นิสินฺนสฺส อคิลานสฺส ธมฺมํ เทเสติ อาปตฺติ
ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
อาปทาสุ อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู ฐิตา นิสินฺนสฺส ธมฺมํ เทเสนฺติ เป น ฐิโต นิสินฺนสฺส
อคิลานสฺส ธมฺมํ เทเสสฺสามีติ สิกฺขา กรณียา


น ฐิเตน นิสินฺนสฺส อคิลานสฺส ธมฺโม เทเสตพฺโพ โย
อนาทริยํ ปฏิจฺจ ฐิโต นิสินฺนสฺส อคิลานสฺส ธมฺมํ เทเสติ อาปตฺติ
ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
อาปทาสุ อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู ปจฺฉโต คจฺฉนฺตา ปุรโต คจฺฉนฺตสฺส ธมฺมํ เทเสนฺติ เป
น ปจฺฉโต คจฺฉนฺโต ปุรโต คจฺฉนฺตสฺส อคิลานสฺส ธมฺมํ
เทเสสฺสามีติ สิกฺขา กรณียา
น ปจฺฉโต คจฺฉนฺเตน ปุรโต คจฺฉนฺตสฺส อคิลานสฺส ธมฺโม
เทเสตพฺโพ โย อนาทริยํ ปฏิจฺจ ปจฺฉโต คจฺฉนฺโต ปุรโต
คจฺฉนฺตสฺส อคิลานสฺส ธมฺมํ เทเสติ อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
อาปทาสุ อุมฺมตฺตกสฺส อาทิกมฺมิกสฺสาติ
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู อุปฺปเถน คจฺฉนฺตา ปเถน คจฺฉนฺตสฺส ธมฺมํ เทเสนฺติ เป
น อุปฺปเถน คจฺฉนฺโต ปเถน คจฺฉนฺตสฺส อคิลานสฺส ธมฺมํ
เทเสสฺสามีติ สิกฺขา กรณียา
น อุปฺปเถน คจฺฉนฺเตน ปเถน คจฺฉนฺตสฺส อคิลานสฺส ธมฺโม
เทเสตพฺโพ โย อนาทริยํ ปฏิจฺจ อุปฺปเถน คจฺฉนฺโต ปเถน


คจฺฉนฺตสฺส อคิลานสฺส ธมฺมํ เทเสติ อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส
อาปทาสุ อุมฺมตฺตกสฺส อาทิกมฺมิกสฺสาติ
ตโย ปกิณฺณกา
สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู ฐิตา อุจฺจารมฺปิ ปสฺสาวมฺปิ กโรนฺติ เป น ฐิโต
อคิลาโน อุจฺจารํ วา ปสฺสาวํ วา กริสฺสามีติ สิกฺขา กรณียา
น ฐิเตน อคิลาเนน อุจฺจาโร วา ปสฺสาโว วา กาตพฺโพ
โย อนาทริยํ ปฏิจฺจ ฐิโต อคิลาโน อุจฺจารํ วา ปสฺสาวํ วา กโรติ
อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส

สาวตฺถีนิทานํ เตน โข ปน สมเยน ฉพฺพคฺคิยา
ภิกฺขู หริเต อุจฺจารมฺปิ ปสฺสาวมฺปิ เขฬมฺปิ กโรนฺติ เป
น หริเต อคิลาโน อุจฺจารํ วา ปสฺสาวํ วา เขฬํ วา กริสฺสามีติ
สิกฺขา กรณียา
น หริเต อคิลาเนน อุจฺจาโร วา ปสฺสาโว วา เขโฬ วา
กาตพฺโพ โย อนาทริยํ ปฏิจฺจ หริเต อคิลาโน อุจฺจารํ วา
ปสฺสาวํ วา เขฬํ วา กโรติ อาปตฺติ ทุกฺกฏสฺส



อนาปตฺติ อสญฺจิจฺจ อสติยา อชานนฺตสฺส คิลานสฺส
อปฺปหริเต กโต หริตํ โอตฺถรติ อาปทาสุ อุมฺมตฺตกสฺส
อาทิกมฺมิกสฺสาติ
เตน สมเยน พุทฺโธ ภควา สาวตฺถิยํ วิหรติ เชตวเน
อนาถปิณฺฑิกสฺส อาราเม เตน โข ปน สมเยน ฉพฺพคฺคิยา
ภิกฺขู อุทเก อุจฺจารมฺปิ ปสฺสาวมฺปิ เขฬมฺปิ กโรนฺติ มนุสฺสา
อุชฺฌายนฺติ ขียนฺติ วิปาเจนฺติ กถํ หิ นาม สมณา สกฺยปุตฺติยา
อุทเก อุจฺจารมฺปิ ปสฺสาวมฺปิ เขฬมฺปิ กริสฺสนฺติ เสยฺยถาปิ คิหี
กามโภคิโนติ อสฺโสสุํ โข ภิกฺขู เตสํ มนุสฺสานํ อุชฺฌายนฺตานํ
ขียนฺตานํ วิปาเจนฺตานํ เย เต ภิกฺขู อปฺปิจฺฉา เป เต
อุชฺฌายนฺติ ขียนฺติ วิปาเจนฺติ กถํ หิ นาม ฉพฺพคฺคิยา ภิกฺขู
อุทเก อุจฺจารมฺปิ ปสฺสาวมฺปิ เขฬมฺปิ กริสฺสนฺตีติ เป สจฺจํ
กิร ตุเมฺห ภิกฺขเว อุทเก อุจฺจารมฺปิ ปสฺสาวมฺปิ เขฬมฺปิ กโรถาติ
สจฺจํ ภควาติ วิครหิ พุทฺโธ ภควา กถํ หิ นาม ตุเมฺห
โมฆปุริสา อุทเก อุจฺจารมฺปิ ปสฺสาวมฺปิ เขฬมฺปิ กริสฺสถ เนตํ
โมฆปุริสา อปฺปสนฺนานํ วา ปสาทาย ปสนฺนานํ วา ภิยฺโยภาวาย เป
เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ น อุทเก
อุจฺจารํ วา ปสฺสาวํ วา เขฬํ วา กริสฺสามีติ สิกฺขา กรณียา
เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติ
เตน โข ปน สมเยน คิลานา ภิกฺขู อุทเก อุจฺจารมฺปิ


ปสฺสาวมฺปิ เขฬมฺปิ กาตุํ กุกฺกุจฺจายนฺติ ภควโต เอตมตฺถํ
อาโรเจสุํ อถโข ภควา เอตสฺมึ นิทาเน เอตสฺมึ ปกรเณ
ธมฺมึ กถํ กตฺวา ภิกฺขู อามนฺเตสิ อนุชานามิ ภิกฺขเว คิลาเนน
ภิกฺขุนา อุทเก อุจฺจารมฺปิ ปสฺสาวมฺปิ เขฬมฺปิ กาตุํ เอวญฺจ
ปน ภิกฺขเว อิมํ สิกฺขาปทํ อุทฺทิเสยฺยาถ น อุทเก อคิลาโน
อุจฺจารํ วา ปสฺสาวํ วา เขฬํ วา กริสฺสามีติ สิกฺขา กรณียา
น อุทเก อคิลาเนน อุจฺจาโร วา ปสฺสาโว วา เขโฬ วา
กาตพฺโพ โย อนาทริยํ ปฏิจฺจ อุทเก อคิลาโน อุจฺจารํ วา
ปสฺสาวํ วา เขฬํ วา กโรติ อาปตฺติ ทุกฺกฏสฺส
อนาปตฺติ อสญฺจิจฺจ อสติยา อชานนฺตสฺส คิลานสฺส ถเล
กโต อุทกํ โอตฺถรติ อาปทาสุ อุมฺมตฺตกสฺส อาทิกมฺมิกสฺสาติ
ปาทุกาวคฺโค สตฺตโม

อุทฺทิฏฺฐา โข อายสฺมนฺโต เสขิยา ธมฺมา ตตฺถายสฺมนฺเต
ปุจฺฉามิ กจฺจิตฺถ ปริสุทฺธา ทุติยมฺปิ ปุจฺฉามิ กจฺจิตฺถ ปริสุทฺธา
ตติยมฺปิ ปุจฺฉามิ กจฺจิตฺถ ปริสุทฺธา ปริสุทฺเธตฺถายสฺมนฺโต
ตสฺมา ตุณฺหี เอวเมตํ ธารยามีติ

เสขิยกณฺฑํ นิฏฺฐิตํ




อธิกรณสมถา ธมฺมา
อิเม โข ปนายสฺมนฺโต สตฺต อธิกรณสมถา ธมฺมา
อุทฺเทสํ อาคจฺฉนฺติ อุปฺปนฺนุปฺปนฺนานํ อธิกรณานํ สมถาย วูปสมาย
สมฺมุขาวินโย ทาตพฺโพ สติวินโย ทาตพฺโพ อมูฬฺหวินโย ทาตพฺโพ
ปฏิญฺญาย กาเรตพฺพํ เยภุยฺยสิกา ตสฺส ปาปิยสิกา ติณวตฺถารโกติ
อุทฺทิฏฺฐา โข อายสฺมนฺโต สตฺต อธิกรณสมถา ธมฺมา
ตตฺถายสฺมนฺเต ปุจฺฉามิ กจฺจิตฺถ ปริสุทฺธา ทุติยมฺปิ ปุจฺฉามิ
กจฺจิตฺถ ปริสุทฺธา ตติยมฺปิ ปุจฺฉามิ กจฺจิตฺถ ปริสุทฺธา
ปริสุทฺเธตฺถายสฺมนฺโต ตสฺมา ตุณฺหี เอวเมตํ ธารยามีติ
อธิกรณสมถา ธมฺมา นิฏฺฐิตา

อุทฺทิฏฺฐํ โข อายสฺมนฺโต นิทานํ อุทฺทิฏฺฐา จตฺตาโร
ปาราชิกา ธมฺมา อุทฺทิฏฺฐา เตรส สงฺฆาทิเสสา ธมฺมา อุทฺทิฏฺฐา
เทฺว อนิยตา ธมฺมา อุทฺทิฏฺฐา ตึส นิสฺสคฺคิยา ปาจิตฺติยา ธมฺมา
อุทฺทิฏฺฐา เทฺวนวุติ ปาจิตฺติยา ธมฺมา อุทฺทิฏฺฐา จตฺตาโร
ปาฏิเทสนียา ธมฺมา อุทฺทิฏฺฐา เสขิยา ธมฺมา อุทฺทิฏฺฐา สตฺต
อธิกรณสมถา ธมฺมา เอตฺตกํ ตสฺส ภควโต สุตฺตาคตํ
สุตฺตปริยาปนฺนํ อนฺวฑฺฒมาสํ อุทฺเทสํ อาคจฺฉติ ตตฺถ สพฺเพเหว
สมคฺเคหิ สมฺโมทมาเนหิ อวิวทมาเนหิ สิกฺขิตพฺพนฺติ
มหาวิภงฺโค นิฏฺฐิโต


